Hoi zeme!

Jetzt sinds nur no knapp 3 Wuche und denn reisi scho wider ab vo Saint-Mathurin und minere  Gastfamilie. Ich wird ein Tag in Paris übernachte und denn es 5-tägigs Lager mit allne AFSler, wo es Trimester ines anders Land gange sind, verbringe. Ich freu mich mega druf, au wenn min Ufehthalt da in Frankrich bald fertig wird si...

Letscht Wuche hani leider ken neue Blog erstellt. Das het mehreri Gründ kha, zum Einte hani eifach nöd soo viel unterno, und han denkt, dassi lieber hüt ein Blog mach, anstatt zwei churzi; Zum Andere hemmer bi ois dihei irgend en technische Defekt kha, das heisst, es het andurend en Stromusfall geh und ich han weder Internet no Liecht kha ;)

I de Ferie hani i de zweite Wuche nüme so viel gmacht wie zum Bispiel i de erste Teg vo de Ferie. Ich han mit Kollege abgmacht, bin chli mit miine Gastbrüedere dihei gsi,  han Rase gmäht, Fernseh gluegt, bached und viel so chlini Sache halt :)  Am Samtig ischs uf e Party gange binenem Kolleg mit öped 30 Lüt. Da hemmer fast die ganz Nacht tanzed und anderi Sache gmacht ;) Nechst Morge simmer aber all mega müed gsi und hend de ganz Tag eigentli nüt meh gmacht..^^ A eim Tag bini mitem Dütsche uf de Sportplatz ga Fuessball spiele. Det hemmer denn au zwei chlini, 6-Jährigi Chinder troffe, wo hend wele mitspiele. Isch no recht depremierend gsi, dass sie besser Französisch chönd rede als mier 17- Jährige -.-' ^^
 De Ivan und de Fabrice sind am Diestig denn hei cho vo Afrika und hend zwei ganzi Koffere voll Ananas, Mangos, Papayas und grösteti Erdnüssli mitgno - Dementsprechend fein sind sie gsi ;D  Sie hend mer au es Souvenir mitbracht;  Awalé het das kheisse. Es isch so es Strategiespiel, wo in Frankrich fast vo jedem gspielt wird und sehr interessant isch. 

sLetschte Wuchenend vo de Ferie hani denn mit AFS es Lager kha. Mier sind öped 30-40 Lüt gsi, derunter aber nur öped 6 Buebe ( Na guet, so schlimm isch es nöd gsi: P). Mini 3 Gastgschwüsterti sind au debi gsi, wil sie ja au en Ustusch gmacht hend oder no eine werded ha. Mier hend halt viel Spiel gspielt, zeme Lasagne koched und halt viel greded ;) Han debi au wider neui Lüt us Italie, Dütschland, Island, Japan, China und vielne andere Länder keneglernt. Für mich isch es sletschte AFS-Wuchenend gsi, snechste wird denn am Tag vo minere Abreis nach Paris, am 1. Dezemeber, si :/  

Am Mentig het denn wider dSchuel agfange. Druf gfreut hend sich zumindest mine Gastbrüedere nöd so.;) Hüt hemmer e grossi Dütschprüfig kha, han mit em Axel fest druf glernt, was immer mega lustig isch, wil er halt noni so guet redet und er immer neui, lustigi Wörter "erfindet" :)

Bis zum nechste Mal! :)




Ich, de Axel und de Cyrill











Afrikanischi Papayas und Mangos :)


Die neu Chuchi isch jetzt denn au meh oder weniger fertig ;)


Im AFS-Lager


 De Ivan und sini Oma, wo usprünglich Dütschi isch.    Mit ihre isch es immer mega cool, sie redet immer viel und isch immer ufgstellt :)




