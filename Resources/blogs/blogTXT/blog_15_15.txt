Camping

Scho weder esch es Weekend verbi. D Ziit vergoht so schnaell. Ich chas chum glaube, dass i jetzt de scho en Monet weg ben.

A dem Wocheend esch weder zemli vell passiert. Agfange het s Ganze am Fritig Obe met emene scrimitch. Das esch es Testspel vo de 2 football Teams us eusere Schuel. Ich ben hende ond vore ned druscho, we das Spel fonktioniert, aber trotzdem han ich meega spass gha zuezluege. De Bryan min Gastvater het gseit: bem erste rechtige game sell i naeb ehn hocke, dass er mer s Spel ond Tatik etc chan erklaere. Ich ben rechtig gspannt was mech do erwartet. ;) Nachem footballgame ben ich met es paar Kolleginne en Audubon omegfahre. Mer hends zemli lostig gha ond ich ben froh, dass ich so schnell Luet gfonde han ond ned muess d Taeg elei verbrenge.
Tot mueed het mich d Carly uf de Campingground brocht, well d Familie Svoboda het sech entschede oeber s Weekend go Zaelte. Ich han zom Gloeck em Camper enne choenne schlofe ond han ned mueesse verosse e de "Chaelti" legge.

Am Samstig Morge wo mer alli wach xsi send, semmer hei gange, well mer dor de Tag dor no paar Sache hend mueesse erledige. Ich han s Vergnueege gha de Rase z maehie. Ich han aber ned mueesse de Rasemeiher stosse, sondern han schoen gmueetlech choenne uf s Autoeli setze ond stuere.
Zobe hemmer all eusi Sache packt ond send weder zrogg uf de Campingground ond hend det nomol en Nacht verbrocht.

Am Sonntig Morge semmer ufgstande hend alles ufgruuhmet ond send hei. All send so mueed xsi, dass mer dihei vor de Fernseh ghocket send ond so zemli de ganz Tag Fernseh gschlofe hend. Ca am 4 hemmer de besproche wer was macht ond hend chorzfrestig entschede, dass mer Zobe uf Carrell es Kino goend.
Ich han denkt, dass Carrell grad naebe Audubon esch, aber nei mer send fasch en Stond gfahre, bes mer endlech det xsi send. :) Em Kino hemmer We're the millers gluegt. Wenn de de e de Schwiiz em Kino chonnt goend de ombedengt go luege. De Felm esch suuuuper. :D

Weder einisch meh ben ich tot mueed heicho nachem Kino ond ich glaub es send all froh xsi, wo mer dihei acho send.

Die Woche werd foer mech en chorzi Woche, well am Donnstig nachem Volleyball srcimitch go ich met minere Familie uf South Dakota bes am Mentig.

Do no es paar Fotis:


Pizza Hut

Eating with Carly and Courtney at Pizza Hut

Es esch cool wenn d Kollege choenne Autofahre :)

S Monument vo Audubon: ALBERT the bull

Mini Schuel

Vollmond

Ussecht us mim Schlofzemmer zo de Nochbere :D

De Schuelbus doeff natuerli ned fehle

S varsity Scheld ond we ehr gsaend ben i do au als Pepsi bekannt.

s Welcome Gschaenk vonere Kollegin vo de Mary. Do sammle ich alli Dokument ond Zettel wo i e dem Johr bechome. I be gspannt we hoech de Stapel endi Johr esch.

Euse Volleydress ond hende dra en Teil vo mim Zemmer



s scrimitch football Spel 

hende lenks gsaender d Schuel

Hanging out with Courtney, Samantha, and Carly. Vo lenks nach rechts

Ich, Carly, Courtney and Samantha

Mis Schloss foer de Sportlocker. Bes ich usegfonde han we das met lenks ond rechts dreie fonktioniert hets es Wiili duuret. :)

So das waere weder mol mini Infos foer Euch.
Bes gli <3