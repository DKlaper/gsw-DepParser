24.09

Es Hallo usem iischalte und verregnete Estland!

Us irgend emne blöde Grund hani sGfüühl gha ich müsi hüt morge mini dünnste und chältiste Schueh ahzieh, und ich has aso böös bereut! Es isch ebe wücki scho zimmli chüel, und regne duets eigentlich au jede Tag. Mich störts aber gar nid so fesch, es isch wemmer dinne isch defür vill gmüetlicher :-D

Hüt hemmer in Französisch eifach nomal en Teschd gha! Aso eigentlich hemmer de Teschd vo ledschdmal fortgsetzt, ich bin aber trotzdem liecht verwirrt gsi. Aber han trotzdem dBestnote gschribe ;-)
Usserdem het dKunstgschichtlehrerin immer nonig erblickt dass ich e Ustuuschschüelerin bin. Hüt het sie mich (obwohl ich i de Stund gsi bin) au eifach mal so als abwesend ihtreit... Ich gahn jetzt morn emal go fräge ob ich dete überhaubt mus ane gah ;-)

Nach de Schuel simmer is YFU-Office in Tartu gange, weg dem Kunstschuel-Züüg. Es isch jetzt eso: Ich wer ursprünglich in e richtigi Kunstschuel cho, aber eini us Belgie het ihri Heimatschuel ebe scho fertig abgschlosse, und drum isches ahnschiinend liechter gsi zum sii i de Kunstschuel zplatziere... Die vo YFU fräged jetzte nah obs gliich na es Plätzli i de Kunstschuel für mich het, ich mössti aber denn die ganzi Schuel wechsle, was au ebiz schad wär well ich mich doch scho recht guet ihgläbt han. Aber zum uf e richtigi Kunschuel gah wers mer das Wert :-) Falls ich aber kei Platz meh han, wird ich mir mis Programm selber zemestelle, was aber au nid esones grosses Problem wer well ich ja doch scho paar Connections ha ;-)

Dihei hemmer scho am halbi 5i Znacht gesse, mir hend alli so Hunger gha :-) Nacher hanich ganz brav mis Workout gmacht (ich will ja nid fett werde ;-D) und tonnewiis Ufzgi erlediget...

Un jetzt höckli grad mit em Compi vorem TV mit minre Gastmueter und -Schwöschder und bin am Blog schriibe... 

Bis morn :-)

