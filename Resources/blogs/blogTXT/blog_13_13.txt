Arrived in Noosa

Soso... Und scho isch es passiert. Ich ha eu nöd miteilt, wie ich in Noosa ahchoo bin und was ich scho für Abentüür erläbt han. Natüterli hett ich das gern  gmacht, aber mini Gastmuetter hätt (obwohls uuf mim Zättel staht) kei Internet... Aso mun ich mir morn (ich han de Text am Sunntig abig vorbereitet), eh SIM Charte für mis Handy mache, damit ich den en Hotspot chan erichte. Ich han zwar Internet ih de Schuel, aber ich de meiste Ziit wo ich ih de Schuel bin sind ihr hoffentlich am schlaafe...Also gnueg umeglabberet. Ich bin also am Samstig Morge früäh verwacht, bin denn aber doch no zimli lang ligge bliibe. Irgendwenn bin ich denn uufgstande und han no di wichtigste Sache ihpackt, mir en Tee gmacht (ich glaub ich han ich dere Ziit wo ich da bin scho meh Tee trunke, als s ganze Jahr vorher) & bin mir im Kafi unedra es Gipfeli go hole. S Gipfeli isch meh Fett gsih als schust öppis (dezue hetts no Butter geh...). Am 10ni han ih mis super Apartment verlah. Ich bin denn wie gseiht über d’Strass und bin in Bus richtig Noosa gsässe. Hinder mir Dütschi, min Sitznachber Dütsche, die vor mir Dütschi...(si hend nöd zämme ghört). Defür han ich s Gfühl gah, dass uuf de andere Siite vom Gang en Pirat gsässe isch. Er hett es Bandana uuf em chopf gha, 2 goldigi Ohrering und en Gehstock,...Mir sind denn mal los gfahre und es isch no zimli lustig gsih zum luege wie mer da so fahrt. Ich ha s Gfühl gha, de Busfahrer isch nach em Moto, ich bin eh stärcher gfahre. Er isch au di ganz Ziit uuf de Überholspur gfahre, bis mer irgendwenn im Stau gstande sind... Er hett denn z’ mal links useblinket und uuf em Pannestreife ahghaltet und ich han denkt ja super (bin glaub nöd di einzig gsih). Es hett sich denn aber usegstellt, dass er irgendwoher erfahre hett, dass de Stau öppe 10 Kilometer lang isch und im gseiht worde isch, er söll uuse umefahre. Das hett er eus denn so erklärt und no ahgänkt, dass er no nie so gfahre isch – beruhigend. Ufallfäll hämer denn eh Halbstund verspötig gha, was ich minere Gastmuetter per SMS probiert han mittzteile, will ich mit ihre abgmacht han, dass si mich ah de Bushaltstell chunt go hole. (Luut Google Maps hett mer für de Wäg z Fuess 25 Minute, was mit mim Gepäck nöd so lustig gsih wär)  Ich han denn mal gwartet und gseh, dass si mis SMS nöd becho hett, aso han ih probiert es offnigs Wlan finde, zum luege öb si mir es Email gschickt hätt. Es isch denn zmal eh fründlichi, blondi Dame uuf mich zue gloffe und hett mich gfrögt, öb ich d Nathalie seg... (zum Glück han ich ihre mal no es Foti vo mir mit churze Haar gschickt). Sii (d’Sandy) hett mich den fründlich begrüässt und mir sind denn zu ihre hei gfahre.




Und ja au ich han welle uuf de falsche Siite ihstige... (obwohl ich mir öppe hundert mal gseiht han, dass ich unbedingt uuf de linke siite ihstige muss).  Nachdem, ich mis Züg deponiert han und de Money (ihre Wällesitich) känne glernt han, simmer chli dur Noos gfahre. Bim National Park hämmer en halt gmacht und sind es bitz gloffe. Da dezue, gihts no eh gueti und eh schlächti Nachricht... Di guet: ich han min erste Koala gseh, di schlächt; ich han mini Kamera nöd debi gha... (drum isch d KOALAty vom Foti so schlächt :D )



Ich bin denn zimli früäh is Bett und hüt morge wieder früäh verwachet. Was aber gar nöd so schlächt gsih isch, will hüt simmer nach Gympie gfahre, zu de Sandy ihrne Eltere. Hütt isch nämlich nöd nur Früähligsahfang (weird, isn’t it?), sondern au Fathers-Day. Es isch zimli lustig gsih, will mir sind natürlich nöd di einzige gsih... De Sandy ihri zwei Schwöstere (Linda & Mary) und dene ihri Chind sind natürli au cho. De Sohn von de Linda hett denn au no voller stotz ahkündet, dass er und sini Frau (Melinda, uus Bulgarie) es Chind erwartet, was natürlich all ih Begeiterigstürm hät lah uusbräche... Bevor mir gange sind, hätt eus de Ted, de Vater vo de Sandy no uuf de Schnurregige öppis vorgspielt. 












Fast hett ich no vergässe u öppis über s ässe verzelle, aso vorallem über de Dessert. Aso zum Zmittag hett jede so sis Sandwich chöne mache und denn hetts no so Quiches und so geh. Aber jetzt zum Dessert, es hätt 2 so Chüäche geh. De eint hett so en Orange Glée druff gha (isch no oke gsih) und de ander isch uud gschmolzne Marshmallows, mit Schoggi Stückli, Nüss und Jelly gsih und obe druuf nomal eh Schicht Schoggimarshmallows.... (DIABETES!!!)Uuf em Heiweg, hämmer extra no bimene Golfplatz ghalte, zum luege öb mer Kängerus gseht. Und jetzt gihts wieder eh gueti und eh schlächti Nachricht. Die guet: Ich han mini Kamera debi gha, di schlächt: mir hend nur de Teil vomene Kängeru gseh... Normalerwiis hetts döt „heaps“, aber hüt leider nöd.




Mir sind den no bim Phil, em Fründ vo de Sandy verbi. Döt han ich no sini Töchtere känneglernt (die elter weiss ich nüm, wiä si heisst, ich weiss nur, dass sie im Novämber abschlussprüäfige hett und zimli im Stress isch und di jünger heisst Kim und isch am Samstig 19ni worde). Ich han scho in Brisbane mal churz de Fernseh ahgschalte und eh zimli komischi Sportart entdeckt. Min Reisefüährer hett mich den uufklärt: Austrailen Rules Football (Footy) Das isch ufallfäll bim Phil im Fernseh gloffe und umso meh ich probiert han z verstah, umso weniger han ichs verstande. Ich glaub ich muss mich denn morn mal uuf Wikipedia schlau mache. :)Soo jetzt bin ih im Bett und freu mich uuf min erste Schueltag. Natürlich wird ich ah mim erste Schueltag gfahre, hin und zurück. Ah de andere Täg wird ich denn mit em Velo id Schuel düse... Si hett mer gseiht, ich söll uuf em Trottoir fahre, obwohl eigentlich en schön markierte Velowäg uuf de Strass hett. Mal luege... En Helm mun ih aber ahlegge...Helmobligatorium... Ich säg nur, ich chönt mit mim Helm di hei anere Modeschau mit mache. De da isch en Chinderhelm... YUPPIE! Ah und sie hett mich au gfrögt, öb ich weiss wie mer es Veloschloss bedient. :)

ja das isch ja scho es Ziitli här... Bin jetzt scho 2 Täg ih de Schuel gsih und han scho gaaaanz viel Schwiizer troffe. Ich mun no en ihtrag vorbereite, aber ich hock grad uufemene öffentliche Platz und chan min Laptop nöd uuflade, aso mun ih das wieder verschiebe...      
