KOOLIVAHEAEG!

Endlich endlich endlich, de Früehlig chund. Alles wiise isch langsam aber sicher am schmelze, dSunne schiint und es isch 12 Stunde hell pro Tag. Perfekte Ferieahfang :-)

Am Tsischdig bini wieder ebizzeli chrank gsi mit Fieber und Chopfweh, aber bis am Mittwuch morge hani mi vollständig regeneriert... 
Denn hanich nemlich uf di 8i Estnisch Lektion gha, und mit mim selbschd ahgfertigte Superplan han ich sogar de Weg zu de andere Bushaltestell gfunde. In Englisch hemmer müse e churzi Zemefassig vo "the Canterville ghost" vom Oscar Wild schriibe, und im Maale hemmer di erschdi chliini Notegebig gha. Genau so in Farblehr, aber es isch eigentlich meh es Feedback was mer verbessere söll bis zum de richtige Benotige... In Pixelgrafik hemmer am Lehrer oisi Fotene müse zeige, ich duns uf de Blog ufelade so schnell wies gaht damit ihr's au ahluege chönd.
Usserdem bini i de Mittagspause mit de Mjo i üses Lieblingkafi grad neb de Schuel zum Pancakes go esse :-D.

De Dunnstig het nid ganz e so lässig ahgfange. Min Bus het eifach mal so entschide hüt nid zcho, aso hani e halbi Stund uf de nöchsti müse warte. I de Schuel hani 1 Lektion langwiiligi Geometrie gha, und nacher 3 volli Stunde Computerlektion womer uf inDesign glernt hend Layouts z'erstelle. Tönt ufregend, oder? Haha ;-)

Achja, und am Friitig hani wieder de Bus verpasst. Dasmal gahts aber uf mini Chappe welli z'spat losgloffe bi vo Dihei. Ich has aber trotzdem na rechtziitig uf s'Zeichne gschafft, dLektion het sich aber nach ere halbe Stund ines Kafichränzli verwandlet :-). I Präsentationstechnik hemmer verschiedeni Musterdesign ahglueget wo vo Schüeler vo de höchere Kunstschuel gmacht worde sind. Mer hend die denn sortiere müese (z.B Volksmuster, geometrisch, mit Chreis, zickzack, farbig etc...) für e Usstellig. Komposition hemmer a dem Tag kei gha, üse Lehrer isch "chrank" gsi (ich und dMarjolijn hend en am Abig inre Bar gseh ;-D) aso hemmer scho am eis Wuchenend bez. Ferie gha! Ich bi zersch ufd Poschd und nacher in Tasku uf dMarjolijn go warte, usserdem hanich mir en superkuule Smoothie gönnt. Wo si denn endlich mit ihrem ganze Gepäck ahtrabet isch simmer zeme is Kino "Suur ja kõikvõimas Oz" (Oz: The Great & Powerful) go luege, en mega herzige Film abgseh devo dass i de Mitti vom Film dKinoboxe abkratz sind und mer fasch nüt me ghört het... Nacher simmer chli go pöschdele und denn, wieder emal, go Sushi esse :-). Di sind eifach unverschämt günstig und guet dah! Und denn hemmer eus scho gli mit emne Kafi to go im Bus uf de Heiweg gmacht, dete hemmer aber nume schnell eusi Sache abglade und denn simmer schowieder wiiter zum Sache für AMERICAN ICECREAM go poschde. Am Schluss isch zwar dHelfti vom Glace na vöörig gsi well mer so vill gmacht hend, aber es het sich uf jede Fall glohnt :-D. Usserdem hemmer dezue "the cabinet of dr. panassus" glueget, bis mer ihgschlafe sind.


jäätis (glace)Am Samschdig simmer scho am achti am morge vo de Sunne gweckt worde, und später simmer mit Pancakes versorgt worde :-D. Usserdem hanich endlich usegfunde vo all mini Socke sind, dAnu leiht nemli alli eifach id Sauna zum tröchne und ich han das ersch nach 3 Wuche usegfunde :-P Jetzt aber zu de wichtige Ereigniss: Nachem parat mache simmer zeme nach Tartu gfahre und dete hemmer sKunstmuseum bsuecht, das wo im schief baute Huus isch. D'Fotene sind vo e paar Werk womer sehr gfalle hend. Usserdem hends zmitzt i de Altstadt vo Tartu es Langlaufrenne verahstaltet wiener da chönd gseh, so Sache gits eifach würkli numme in Estland!






















 Nacher simmer wiiter zum botanische Garte gloffe (zwüsched düre hets mich na uf de Latz ghaue wegem Iis) zum de Summer ebizzeli z'gspüre. S'Klima dete drin isch nemlich echt tropisch, wie i de Masoalahalle :-) 






















 Und für en perfekte Abschluss vo dem Tag hemmer ois Tee und en heisse Schoggichueche am Ratshuusplatz gönnt :-). Denn isches Hei gange und wonich ganz ganz ganz vill mit de Anu gredet ha wo grad Hüendli und Gmüesriis zum Znacht am mache gsi isch. Sit ich da bin iss ich sowieso wie Gott in Frankriich; vill Gmües und Frücht (si nenneds "Bikini-esse" :-D) und nümme so vill fettigi Herdöpfel, YEYYY! Spöter sind au na de Mait und dTuuli dezue gstosse und mir hend alli zeme en sehr gmüetliche Abig gha. Usserdem bechum ich ganz villi Kompliment für mis Estnisch was mich scho chli stolz macht. :-DSodeli, jetzt munich aber wiiter go Sunntigsputz mache. Ich wünsch eu allne en wunderschöne Wuchestart morge und hoffe eu gahts allne guet. xx