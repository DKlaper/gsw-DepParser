29.11

Geschder hend dHeidi und ich voll de Jackpot glandet. Mir sind beidi püntklich am viertel vor 11i vorem Compiruum gstande fürd Programmierlektione und hend eus drüber gwunderet wieso mir die einzige sind.. bis mer uf de Stundeplan glueget hend und gmerkt hend dass de Kurs sit ledschder Wuche verbii isch :-P. Janu, simmer halt 1 1/2 Stunde im Ufenthaltsruum umeghanget bis mer hend chöne go esse. 
Nacher hemmer Englisch gha womer a sim Banknachber e Gschicht über sLäbe vo sinre Oma verzelle het müse. Mini Banknachberin isch so begeischderet vom Läbe vom Ömsche gsi (under anderem well si in Estland gebore isch) dass ich si grad namal de ganze Klass ha müse verzelle :-) Ich ha ebe scho kuuli Verwandti..
I de ledschde Lektion hemmer am Farbchreis wiiter gschaffet, und nacher hani churz möse uf dHeidi warte bis mer üs uf de Weg zu ihre Hei gmacht hend. Dete hemmer sbeschd uf de ganze Welt gesse: Hapukoor (so öbbis wie Suurrahm) mit Schoggipulver!, und nacher hemmer eus uf di 6i uf de Weg is Jugendzentrum gmacht für eusi erschdi Tanzstund. Mir sind eigentlich recht wiit cho i de Choreografie, aber da ich im Moment böös verchelted bin hani nid so volle Ihsatz chöne gäh.
Uf di 8ti bini im Schneesturm (es het i de Nacht vom Tsiischdig uf de Mittwuch ahfange schneie) heigloffe und dihei hani a mine 2 Bilder für de Dunnstig wiitergschaffet und vill Tee trunke :-).


Vorhang BildHüt hani voll kuul eifach mal dEstnischlektion am Morge verpennt. Ich ha de Wecker nidemal ghört! Zum Glück bini aber na rechtziitig ufgwacht zum uf di 9i i de erschdi reguläri Schuelstund zgah. Dank em ville Schnee (si salzed da nid uf de Strasse) bini aber trotzdem e biz zspaat cho.. Oh und usserdem bini hüt eigentlich chrank gsi, es wer mir aber so langwiilig Dihei gsi dass ich lieber id Schuel gange bin :-).
Isch au e gueti Entscheidig gsi, mir hend nemlich im Maale und im Zeichne e neui Arbeit ahgfange..
Nachem Zmittag hani na ei Lektion Estnisch gah, und denn hani wieder im Schneesturm chöne abe zum Bus laufe. Isch no luschdig wennd ufem Trottoir am laufe bisch und plötzlich din rechti Fuess chnüütüüf versinkt wells es Loch underem Schnee het :-D. De Weg vom Bus hei isch aber na ufregender gsi: 2km blanks Iis.  Ich ha na nie i mim Lebe soooo vill Iis gseh, aber es isch saukuul gsi zum alles heischliddere ;-).
Dihei hani mich denn schnell i mis Bett kuschelet dass ich jah wieder gsund bin für sWuchenend. Morn gahds nemli ab nach Tallinn, und Samstig/Sunntig heissts: Hallo Hellsinki und grüetzi wohl Finnland!! :-D

Drum munich jetzt au ufhöre und mal ahfange packe. Ich wünsch eu en super Start in Friitig und denn natürlich es entspannends Wuchenend.
Ha eu lieb :-)