07.06.2012 - Day 39



Nimen hao!

Ich hoff es gaht eu allne ganz guet. Ich han ide letschte paar Täg wieder paar Sache dörfe unternäh und das würdi gern mit eu teile. Nach mim letschte Bricht bini denn wie erwähnt ad Uni gange, woni mini neue Kollege troffe han. Mir sind zerscht go Zmittag ässe und aschlüssend id Sporthalle womer chli Badminton gspillt hend. Es isch echt amüsant gsi, wills nöd all so im Griff gha hend. Es het ide Sporthalle au no sones runds Trampolin gha und de Henry het mich gfrögt was das seg. Völlig überrascht dasser das nöd weiss, hani grad all zunere Rundi Trampolin iglade. Isch echt cool gsi, da er echt no nie uf eim gsi isch. Euse Spass hemer uf jede Fall gha. Allgemein verstahni mich mitem Henry sehr guet, da er einersiits am beschte Englisch chan und andersiits en riesige Tennis-Fan isch wien ich (was bide momentane French Open perfekt isch =D). Am Abig simer denn no zviert ines BBQ-Restaurant. Wie fast immmer ischs es "all you can eat" Restaurant gsi =D Ouh ja, bide zruggfahrt mitem Taxi bini zum erste Mal so richtig über sOhr ghaut worde. Obwohl ich nonig super Chinesisch chan, hani scho immer en recht guete Orientierigssinn gha. Han gwüsst womer ungefähr düremüend, aber de Fahrer isch plötzlich eifach i die Gägegsetzti Richtig gfahre. Zuesätzlich isch de Zähler pro Kilometer vill meh ufe als bide andere Taxis. Hanen denn mit brocheneme Chinesisch druf agsproche, er het aber alles abgstriite. Uf jede Fall hani für dFahrt schlussendlich meh als sDoppelte zahlt. Mini Gastmuetter het mer am nächschte Tag gseit gha, dassi snechscht mal de Polizei alüte söll xD That's China!

Süst hani am Wuchenend nöd mega vill gmacht. sHuus wird jetzt für 3 Jahr vermietet und drum hemer das Wuchenend drus usemüesse. Han also echli mitghulfe zügle. Mir werdet also jetzt nur no ide Wohnig in Hangu wohne. Am Samstig-Abig hani no mitem Chen Yong abgmacht. Er het mer zerscht no dBibliothek vo Tanggu zeigt (ich glaub sone grossi Bibliothek hani no nie gseh...) und denn simer go Men in Black 3 go luege. De Film isch mega lustig gsi. Er isch uf Englisch glofe mit chinesischer Untertitel, wobii ich glaube dass sehr villi Witz mitem chinesische verlore gönd. Es isch nämli meh als eimal passiert, dass ich luut useglachet han binre Szene und niemert anders mitglachet het... xD

S'einzig wükli nennenswerti woni am Sunntig gmacht han, isch am gliche Schüeler wie schomal 2 Stund Englisch z'unterrichte. Er het sogar scho Fortschritt gmacht siit letscht mal...

Afangs Wuche hani spontan entschiide no en Usflug nach Peking zmache, willi no öppis han müesse abhole und eifach mal no öppis anders han wölle erläbe. Zudem hani no unbedingt welle Pandas gseh. Am Zischtig Abig het mer denn de Gastbrüeder gseit, dass er 3 Täg Ferie het und denn ischer au ganz spontan mit mir mitcho (was eigentlich fascht en Fehler gsi isch). Wieni glaubs schomal erwähnt han ischer zwar scho 18i, verhaltet sich aber echt wie 13i. Eusi Gspröch sind sehr beschränkt gsi und au süscht sind es paar spezielli bzw. lustigi Sache passiert (isch chli zkompliziert zum schrifftlich erkläre. Chönd mich ja mal persönlich fröge). Mir sind denn uf jede Fall am Morge mitem Schnellzug an Südliche Hauptbahnhof vo Peking und vo det mit de Subway zum Zoo. Wie mer im Vorfeld scho brichtet worde isch, isch de Peking-Zoo nöd überragend. Leider het sich das bewahrheitet. Nach de Pandas womer grad am Afang gseh hend und wükli uu härzig sind isch de Park eher passabel gsi. Es het jetzt keis Tier gäh, wos im Züri-Zoo nöd gäbti (und de ZH-Zoo isch wenigschtens süberer...). Trotzdem het sich de Usflug glohnt gha. Am Namittag simer denn ad Uni gange zum mit Massazug bide Delia abzhole. Woni vo Shanghai heicho bin, bini in Peking no eine go mache lah und dDelia isch denn dä für mich go abhole. Leider hemer dZiit e chli falsch iteilt, sodass mer recht knapp gsi sind. Mir hend vode eint Subway i die ander müesse umstiige und mir sind denn i die falsch richtig gfahre. Folg devo isch gsi, dass mer euse Schnellzug verpasst hend. Was aber denn passiert isch, hätti nie dänkt. Mir hend beidi eifach neui Billet becho für de nächscht Zug, das wär ide Schwiiz nie passiert.

Womer am Abig denn doch endlich acho sind, isch dMuetter nöd emal bsunders bös gsi uf eus (sie het 2 Stund uf eus müesse warte), sondern het eus grad no zum Pizza-Ässe iglade. 

Ouh, ich han völlig vergässe eu mitzteile dassi nächscht Dunschtig für 10 Täg nach Hainan gah wird. Scho ide Schwiiz hend dDelia und Ich d'Idee gha no anen andere Ort zgah als nur Peking und Umgebig. Mir hend denn die paarmal womer eus troffe hend chli drüber gredet und sind schlussendlich druf cho nach Hainan zgah. Zerscht hemer no nach Hongkong oder is Landesinnere welle gah, aber schlussendlich hemer recht gueti Empfehlige für Hainan becho und hend eus denn defür entschiide. Hainan isch e tropischi Insle und gilt als sehr touristisch. Mir werdet zum eine chli Sehenswürdigkeite go aluege und zum andere eifach chli Ferie mache. Ich freu mich scho riesig druf. 

Hüt wirdi no e Touriste-Attraktion go aluege wos ide nöchi git. Ich weiss nöd gnau was mich erwartet, aber es wird sicher toll. Zudem gahni am Wuchenend nomal go Karaoke-Singe und is SPA =D Ach ich freu mich scho so richtig. Ich wünsch eu also es mega tolls Wuchenend. Vill spass bim Federer-Djokovic oder EM luege =P

Take Care!,


Mike




 BBQ-Time mit de Crystal em Henry und em Henry-Kolleg 

Schlafende "Xiongmao"




 So härzig!

 At Beijing Zoo

 ERBSLI-Glacé

 Schnappschuss nachem probiere vom Erbsli-Glacé

 Mis mit Abstand Lieblingsgricht in China. Gahne mind. 1x pro Wuche go "Baozi" oder "Jiaozi" ässe!

