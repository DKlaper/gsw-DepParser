Oktober/ November THANKSGIVING

Ond scho weder esch fasch en Monet verbi. Ich han so vell erlaebt e dere Ziit, dass ich ame ganz vergesse euch do ufem laufende z halte.
Am Endi vom Oktober ben ich met de Ruby sie esch en Junior e minere Schuel uf DesMoines anes Icehockey Spel gange. Das het mer meega gfalle. Was ich niemeh werd vergesse esch, wo d Speler s erst Mol hend metenand afo schlegle ufem Is hend d Haelfti vo de Zueschauer meega erstuunt drigluegt ond gfrogt werom as d Schiris d Speler ned usenand naehme  dass sie ned choenne witer proegle :D

Ongefahr zor gliche Ziit hend d Seniors de Uftrag becho eri senior pictures izschecke, was so vell gheisse het we i sett sie zersch no mache. Ich han Gloeck gha, dass mini Gastmom sehr gern Fotis macht. Amene Samstig morge semmer chli fruehner ufgstande als normal ond hend eus uf de Weg nach guete Hendergroend gmacht zom gueti Fotis haerezbrenge.

S Wochenaend druf han ich zom erste mol en Traktor ganz elei gstueret. d Mary ond ich  hend de Uftrag gha s gaerntete Mais vom Maidroescher e euse Traktor z lade ond denne ene Lastwage, dass de Bryan s Mais het choenne en Coop brenge( das esch d Industrie wo alli farmer eres chron he brenge).

S Wetter esch emmer we chueeler worde. Das het d Mary ond mech aber ned devo abghalte go 4Wheele. Mer hend eus ipackt e ca 10 Schechte, Broelle, Chappe, Haendsche. Mer hend eus fasch noemme choenne bewege aber hauptsach mer send go 4 wheele om s huus ome.

Es paar Taeg spoeter esches de s erste Mol es bezli cho schneie, esch aber am nexte Morge weder weg xsi.

Vor 2 Woche hemmer es zemli sportintensivs Wocheend gha. Am Fritig zobe esch di ganz Familie 2 Stond gfahre, zom de James xseh schwemme e sim College en Sioux City. Dasch zemli idroecklech xsi zom zueluege, wells zemlechi Ontersched gha het e schnelle Schwemmer. Falls ehr ned woesse wer de James esch, er esch min aeltiste Gastbrueder. Nachem Swimmeet hemmer doeffe go s apartment vo ehm aluege. Das haette der mueesse xseh. All Ruem send zemli bedeckt xsi met Liechter foer d Wiehnacht. Ond s beste esch xsi send hend gseit, dass das noni alli Liechter send wo sie ufghaenkt hend... hihi. sie hend au gseit, dass sie das zomene grosse Teil moeche well d Fraue am college uf das abfahre sie hend ned ganz onrecht mer hets also au sehr guet gfalle. hihi :)
Zmetzt e de Nacht semmer de ganz weg weder heigfahre ond am nexte Morge esches so zemli e di ander rechtig gange zom de Jesse( min ander Gastbrueder) Wrestle z gseh. Er het en Iowa state gwrestlet goht aber ned det as college. Das hesch lostig xsi zom zueluege, we sech d Sportler gaegesiitig a Bode ruehre ond so z saege metenand schlegle ;) Mer hend 6 Stond mueesse warte, bes mer de Jesse s erstmol xse hend wrestle, well e de erste Rondi het er es frei Ticket becho, wells ned en gradi Zahl gha het a wrestler e sinere Gwechtsklass.

Letst Woche hemmer denne s erstmol so rechtig Schnee becho. Am Donnstig waehrend de Schuel hets so afo schneie ond Is geh uf de Strosse, dass d Lehrer alli Chend nach de Schuel heigscheckt hend. Alli Aktivitaete nach de Schuel send also usgfalle. Befor mer aber hei hend choenne hend mer muesse be allne Autos d Schiebe freichratze. All hend enand gholfe ond es esch eis gaudi xsi, bes mer endlech hend choenne heigo. Am folgende Fritig hemmer 2 Stond spoeter Schuel gha, wells z gfoerhlech xsi waer zom so frueeh ed Schuel z fahre. Das ganze esch xsi weg ca 5 cm Schnee. Ich han natuerli nuet degaege gha spoeter ed Schuel z go, aber well mer das ersch am Frtitig Morge gwoesst hend, han i nach de 7ne glich noemme choenne schlofe. D Mary ond ich send also trotzdem am 7ni langsam ufgstande. Mer send go Maischoerner hole, dass mer e eusem grosse Partyruum choenne heize. Es esch en Ofe wo genau glich fonktioniert we en Holz Ofe aber anstatt dass me Holz driduet duemmer Maischoerner det dri.

Vor 2 Woche het s Basketball Training agfange. ich han trotz mim Fuess choenne metmache obwohls ame chli en henderig xsi esch. Jetzt esch de Fuess aber weder guet ond duet noemme weh. Am Afang han i denk, dass esch en zemli komlpizierte Sport, aber we me as mes uebt, desto besser gohts. Eusi Schuel esch bekannt, dass mer zemli verschednigi Taktike awende e de games. Ich han die all muesse nodigsno lehre. Gester hemmer de euses erste Spel gha. Hihi aber e de games goht alles so vell schneller we em Training, dass ich em JV Spel grad mol en Ellboge ad Nase becho han ond wo ich em  Varsity Spel gspelt han mer natuerli grad e dem Moment hend mueesse en Taktik awende wo ich noni glehrt han. En Spelerin het mer also d Taktik mueesse waehrend em Spel erklaere hihi. Das esch lostig xsi ond ich ben secher, dass ich zemli s gaegeteil gmacht han vo dem wo i haett selle aber es esch am endi ufgange. Mer hend beidi Spel gonne. Ich ben zemli nervoes xsi, well ich vorher nonie Basketball gspelt han. Ond so wit chan i sege es esch en okay Sportart, aber Volleyball gfallt mer emmer no besser.

A dem Weekend hend d Patty, Mary ond ich so zemli de ganz Sonntig e de Chochi verbrocht. Mer hend avo vorbereite foer Thanksgiving. Mer hend ganz vell verschednigi Sache vorbereitet, dass mers am Donnstig nor no choenne ufheize. Mer hend en Art Zoepfli gmacht wo genau glich schmoecke we de selbergmacht Zopf dihei. Ich han mech meega gfreut well ehr glaubed ned aber ich vermesse euses Schwiizer Brot zemli wenn is vergliche metm Brot do ;) Ich ben zemli erschoepft xsi nach dem lange Tag ond froh wo ich de endlech han choenne abhocke ond Fernseh luege :)

Am Mettwoch vor Thanksgiving hemmer am Morge am 5:50 Training gha, dass mer nach de Schuel am halbi 3 hend choenne heigo. Beidi Brueedere send heicho ond de Jesse het 4 Kollege vom College heigno zom met eus fiire. Die 4 Jungs send alles Wrestler xsi. Mer hend eis Fescht gha metenand ond es esch glaub kei halb Stond verbi gange ohni dass mer gschleglet hend. hihi es esch scho no cool so vell Jungs onder eim Dach, au wenn emmer ich di arm xsi be wo dronder cho esch.

Am Donnstig Morge hend d Mary ond ich d Jungs met Pfannedeckle gweckt haha sie hend gar ned freud gha aber hauptsach mer hend euse Spass gha. Scho gli het de d Patty ond de Bryan agfange d Sache vorbereite foer s Thanksgiving Aesse. I seg euch das esch genial xsi. Vell z vell aber soooo guet. Es het natuerli Turkey geh ond naebebi ganz vell Bilage wie Haerdoepfelstock, Bohne a gravy Sauce (s beste wo i je gha han a Gmuees), Solot, Mais, Pasta. Es het vo allem zemli vell gha. Nachem Esse send all nor no omeglaege ond hend es verdauigs schloefli gmacht. Am Obe, wo mer all weder chli meh hend moege hemmer Ping Pong gspelt. Ich han emmer gonne obwohls am Schloss vom Obe emmer we knapper worde esch met em Endresultat gaeg eine vo de College boys. Mer hend au no anderi Speli gspelt ond wo mer denne all noemme so rechtig hen moege stodiere hemmer eus entschlosse en Felm z luege. Mer hend en Scary Movie gluegt ond ich glaub i be ned di einzig xsi wo zemli angst gha het. E de schlemmste Szene streckt de Jesse sin Fuess a mine haere. Ich han so luut goisset, dass wahrschinli mini Nochbere wo 3 Meile entfernt wohne min Schrei no ghoert hend. All hend afo lache. Aber i glaub er esch selber verschrocke ab de Situation em Fernseh.
Am Fritig hemmer de ganz Tag dihei verbrocht. Mer hend weder Ping Pong gspelt, gwrestlet, Fernseh gluegt ond natuerli au weder gaesse obwohl ich emmerno zemli vollgstopfet xsi ben vom Donnstig. Onderanderem semmer uf s Thema Jobs naebe de Schuel cho ond er glaubets ned aber eine vo dene Jungs esch es Abercrombie& Fitch Model. hihi ich hans selber ned glaubt, aber wo er mer de sis Arbetschaertli zeigt het vom Abercrombie& Fitch en Idaho han is ehm de glaubt. hihi dasch weder es neus Erlaebnis: Go ich ed USA ond lehre es A&F Modell kenne hihi ned schlecht.... ;)
Am Samstig am Morge han ich Basketball Training gha, well de Coach eus am Fritig frei geh het. Nachem Training send mini Gastfamilie ond ich uf Lincoln en Nebraska gange, zom met de Gschwoesterti vom Bryan Thanksgiving z fiire. D jungs vom Jesse sim College send de weder zrogg as College gange. Sie send zo eus cho fiire, well all en Idaho oder Chiago wohne, was zwiit weg esch zom heigo foer 4 Taeg. Das esch en zemli lostigi Sach xsi. Mer 4 Chend(James, Jesse, Mary& ich) hend mueesse em Garte esse, wells ned gnueg Platz gha het em Huus enne hahahahahaha..... Nachem Esse semmer de go bowle ond ich han usegfonde, dass ich vell besser ben wenn i hendertsi dor mini Bei spele, als normal haha dasch fasch chli pinlech xsi aber lostig. Sogar Luet vo de Bahn naebedra hend gseit i sell besser nor no so spele, als normal :D Totmueed semmer de weder de ganz Waeg heigfahre. Es het 2 Stond duuret zom weder heigo. Wo mer heicho send hemmer en Felm gluegt, aber ich ben nach de erste 5 Minute igschlofe ond han gar nix metbecho vom ganze Felm.
Am Sonntig hemmer de en gmueetleche Tag gha. Mer hend Wiehnachtsfotis gmacht, wo mer de de Nochbere schecke. Sogar d Buesis send em Foti :) Zobe ben i de metm Bryan go Chueh ablefere, well am Mentig werde alli neu verchauft. Das esch en reese Farm en Guthrie Center xsi wo alli Chueh uf chlinstem Platz benand emene Haag enne xsi send. Es het zemli grusig gschmoeckt well oeberall hets Chuehpflotter gha aber zom luege we das ganze fonktioniert esches faszinierend xsi.

Das waere jetzt wedermol alli Infos ich lade de no Fotis ufe aber do choenne der mol alles laese.
Macheds guet ond en schoeni Adventsziit. <3