04.05.2012 - Day 5

Nimen hao!

Han endlich mal Ziit und Internet gfunde und han denkt ich muess eu mal chli update. Also fangi mal vo Afang aa.

s'Het alles mit emne wie üblich schlächte Flug agfange. Die 10 Stund hend eifach nöd welle verbiigah. Am Afang ischs no gange, aber denn wenn eigentlich all am schlafe wäred, het de Michi mal wieder nöd chönne pfuuse -.- Da het au d'Unterhaltig an Bord und mini Musik nöd sonderlich ghulfe. Dezue isch s'Ässe au alles andere als fein gsi. Nach etliche misslungene Versüech izschlafe bini denn irgendwenn endlich mal zPeking acho. Det hani denn zimlich schnell müesse feststelle dass de erst Bus nach Tanggu erst 6 Stund nach minre Ankunft abfahrt und ned 3 Stund später wie im Internet beschribbe. Irgendwie hanis aber au gschafft die Ziit z'überstah. Die 3-stündig Busfahrt isch aber denn zimlich schnell verbigange, da ich mis chinesisch zum erste mal chli uf dProb han chönne stelle binre Konversation mit emne eltere Chines.

13:00 Uhr
Endlich bini in Tanggu acho, emene Stadtteil vo Tianjin. Ich suech mich nach emne schwarze Nissan um mit emne gwüsse Autokennzeiche, aber wo isch denn das Auto??? Ich warte, und warte, und warte... (mir hätti locker en Film chönne drüber dreie: "Michi alleine in Tanggu..."). Mit 1 Stund verspätig isch denn au das rettende Auto cho. Ich wohne binre 4-köpfige Familie. Näbed mine Gasteltere hani no en 18-jährige und en 8-jährige Gastbrüeder. Sie sind beidi sehr nett. Under de wuche wohnemer in Hangu inere härzige wohnig (und nei ich schlafe nöd uf enre bambusmatte, ich han es Bett xD), will de elter Sohn det ine gueti Schuel gaht (det hani kei Internet, drum ischs bis jetzt chli schwierig gsi zum schribbe). Am wuchenend simer in Tanggu. Det hends es mega schöns huus wo sogar es chlises bächli ide mitti het. Mir werdet hüt Abig wieder det higah.

Ich han am Afang scho recht e Krise gha, will schinesisch scho "hen kuài" (sehr schnell) isch. Aber dlüüt gäbed sich müeh verständlich mit mir zrede, was mängisch überhaupt nöd hilft xD Englisch isch bide meischte chum oder gar nöd vorhande. Das isch scho zimli krass, aber ich schlahn mich irgendwie dure. Am Tag duure bini bi de Muetter im Bureau und lerne e chli selbstständig chinesisch. Zum Teil undernimm ich au öppis, mit lüüt wo grad nüt ztue hend (was au zimli oft vorchunnt). Han au scho mal e "englisch-conversation-class" chönne leite. Isch zimli luschtig gsi. Ab nächscht wuche wirdi au e chli englisch unterrichte. Ich freu mich eigentlich no recht druf.

Bin au scho mal imne Sportzentrum gsi woni e chli Badminton gspiilt han (leider hets det grad kei Tischtennis-Spieler gha). Am Wuchenend wirdi wahrschinlich inen Club go spiile chönne.

Ahja, gester womer vom schaffe heicho sind, het de Lift zerscht ned funktioniert und denn obe ide Wohnig acho hets denn au kei Wasser gha. Da mer vorher grad no sznacht posted hend, hemer das jetzt nöd chönne mache und sind denn spontan is Restaurant. Isch no recht fein gsi.
Apropos Ässe ich han au kulinarisch natürlich scho vill erläbt. Han scho Hund-, Katze-, Krokodil- und Pandafleisch gha... Nei, sicher nöd xD Nüt vo all dem. Ich wird aber vorussichtlich nächscht wuche mal eis vo dene Tier ässe, welles tueni nonig verrate. Wirde denn es Föteli mache und das denn ufelade (dasmal gits no kei Fotis, da ich mis Kamera-Kabel grad ned debi han). Han aber süscht bis jetzt zimli fein gässe. Zum zmorge dämpfti brötli, oder Dim Sums oder Nuddelsuppe. Alles isch immer huere billig. Das isch scho recht krass.

Hüt hani au no es Zug-Billet nach Peking kauft, da ich nächscht Wuche mit de Delia Rechsteiner (für die wo sie känned) nach Shanghai gah. Ich freu mich scho mega druf, will mir Shanghai bi minre erste China-Reis am meischte gfallt het und will ich denn endlich wieder mal öppert zu 100% verstahne xD

Das wärs fürs erste vo mir. Fallser irgendwelchi Frage hend, chönder sie ja eifach imne Kommentar une stelle und ich wird sie möglichscht schnell versueche zbeantworte. Ich meld mich bald wieder mit de neuste News us China.

Be blessed,

Mixie