chicago

tag 15:

eusi letscht etappe uf dä route 66 hät ahgfange.
zersch hend mr no welle zum berüähmte gateway arch gah. mir händ erfahre, dass mr döt mitme bähnli chan ufe fahre. mir hend also vom hotel uscheckt und sind mitem auto döt hii gfahre (damit mr nacher gad direkt nach chicago wiiter chönnd wills ufem wäg liit), hend eus en parkplatz ime parkhuus gsuecht für $ 6 (!!) und sind losgloffe zu dem arch. döt hets ä riese schlange gha und mir sind döt ahgstande. nach öppe 5 minute chunnt so eine wo döt schaffet und hett xeit uf dä andere siite hegis kei lüüt wo ahstächäd. mir sind also fasch übereGRÄNNT damit mr möglichst schnäll dra chömmed (mir hend welle am 12i vo stlouis nach chicago abfahre damit mr dänn so am 5i/6i in chicago ahchömmed(. was dä ahgstellti xeit het hett nöd ganz gstumme, mr hett scho müässä ahstah eifach nur öppe halb so lang wie am andere ort. mir händ müässä ahstah für sicherheitskontrolle. mir hend all eusi sache müässä ines schächteli tue wo nacher dur en xray gange isch (wie am flughafe) und durch so es komischs teil laufe (au wie am flughafe). dä typ wo döt gschaffet hett isch mega unfründlich xi, ich han sogar mini uhr und mis armband müässä abzieh.
nacher sind mr unter dä ärdä xi und dä witz isch xi, die vo dä andere siite hend genau am glyche ort müässä ahstah fürs ticket unds bähnli.. sind also gar nöd unbedingt schnäller xi. mir sind also bi dä tickets ahgstande, nach öppe 10 minute dracho und händ zwei billet kauft für zwänzg dollar. nachdem eus d'kassiererin d'billet id hand druckt hett het sie xeit dass euses bähnli am 12.55 fahri (und zu däm zytpunkt isch nonig mal viertelabelfi xi!!). zersch hend mr das gar nöd realisiert, wo mrs dänn aber checkt hend ischs rächt scheisse xi. will wänn mr ersch am 12.55 ufs bähnli chönnd gah und das ganze zügs ä stund gaht (ufe und abefahre und sich döt ufhalte) dänn fahret mr ja ersch öppe am zwei ab und dänn wäräd mr ersch öppe am achti in chicago oder no spöter und das wür dänn es problem wärdä zum dänn no es hotel finde downtown. also hend mr s'ticket müässä zrug gäh und uf diä 200 meter über stlouis verzichte.
hät mi also rächt hässig gmacht und ich han mi no dä ganz tag ufgregt. keis einzigs mal hends irgendwo anegschribe dass es da wartezyte vo zwei stund git. und die frau hets eus au ersch xeit wo mr s ticket kauft gha hend. das heisst mir händ öppe ä ganzi stund für wäg und ahstah und so vertrödlet zum nacher erfahre dass mir gar nöd so lang warte chönnd. und mir händ no müässä en tüüre parkplatz zahle. echt voll dänäbät xi. also stlouis hät sis guete bild vo gester rächt versaut gha- leider!
mir sind dänn also losgfahre (zersch hend mr eus no öppe drümal verfahre will euses gps irgendwie gspunne hett und mir sind mittlerwiile so ufgschmisse ohni gps!). ich bin natürli wieder mal ihgschlafe, wie chönnts au andersch si. nöd wills langwilig isch oder willi mega müäd bin sondern eifach nur will mi s'autofahre so müäd macht. irgendwo hend mr dänn en stop gmacht, dä papi hett döt en kafi trunke und mir hend no ä portion french fries teilt. wo mr nahgluegt hend wo mr da sind hend mr usegfunde dass mr in "lincoln" xi sind, em geburtsort vom abraham lincoln. mir händ leider aber kei zyt gha zum das dörfli go ahluege. dä papi hett no müässä tanke und dänn häts mami ahglüte und das wegem beat verzellt. ja mir sind dänn beidi rächt trurig xi und händ no rächt lang drübert gredet und so, es isch eifach würkli mega schlimm. d'stimmig isch dänn für es momentli au mega betrüäbt xi. (aso zumindest vo minere siite her ich weiss nöd wies bim papi xi isch aber ich glaub bi ihm au)
jaa uf jede fall händ mrs dänn äntlich nach chicago gschafft. erschte ihdruck: die stadt isch dä hammer. zweite ihdruck: autofahre ih därä stadt isch dä horror.
ich säg eu bi jedere chrüzig hani müässä bibbere dass dä papi kein fähler macht oder so. d'lüüt da laufet eifach über d'strass, au wänns rot isch (das mach ich mängsch au aber nur wenn keis auto ume isch). isch rächt gfährlichi ahglägäheit xi.
irgendwenn uf dä suechi nachme parkplatz sind mr so inen underground tunnel cho. dä isch irgendwie unter dä strass xi, döt häts es richtigs verkehrsnetz gäh. und au en public parking. mir sind also döt anne und hend erfahre dass ei stund döte $14 kostet. guguuus! die spinnen die chicagonianer!! da isch ja l.a. no um wältä billiger (20 dollar für 24h). mir hend denn mit müäh und not wieder kehrt.
dänn hät dä papi am strasserand en parkplatz gfunde wonner hett welle inne. ich han vo ahfang ah xeh dass das nöd gaht will vorne isch es auto gstande und hinne au. und dänn hets döt no zwei süülene und en gehsteig gha. dä papi hets aber glych welle probiere (er hett ernschthaft dänkt er schaffts hihihi). irgendwenn hetter aber gmerkt dass es nöd gaht. zum guete glück hend mr dänn doch no es parkhuus gfunde (wo mr öppertem dä schlüssel git und dä parkierts für eim-wie im film!) wo $5 für 20minute kostet hett. das isch zwar au mega tüür aber da hett mr immerhin chönne für 20min parke. mir hend ja no keis hotel und nüt gha und hend vo dem här au nöd gwüsst wies dänn wiiter gaht ob mr mitem auto wiiterfahre münd oder was.
mir sind dänn zum hardrockHOTEL gange und ich ha voher no es stossgebet gmacht dass es klapped, will am abig voher hend mr im internet xeh dass alles komplett usbuecht xi isch (sogar d'suites). zum guuuuuuuete glück isch irgendöppert abgsprunge und mir hend es zimmer übercho. GEIL.
euses zimmer da isch eifach dä hammer. es isch eifach mega mega mega mega mega cool. es isch zwar nöd riiiesig aber es hett style. grossi better, hinderem bett en riese spiegel, es hänkt es mega stylishs bild vom steven tyler (vater vo dä liv), mir hend en mega grosse flatscreen tv, schöni möbel, s'badzimmer isch eifach dä hammer, es hett aveda produkt und dä wecker isch so ä ipod ladestation. es isch eifach geil da. oh und s'wichtigste hani vergässä. mir sind im nüntzähte stock (vo 22) und hend direkti sicht uf alli skyscrapers. es isch richtig schön da! und d'lag isch au top. zmitzt drinne aber würkli zmitzt.
jaa nachdem mr eus vo dem "schön-hotelzimmer-flash" erholt hend sind mr dänn mal abe gange go d'stadt erkundige. dä concierge hett eus xeit mir sölled entweder am abig oder am morge früäh uf dä sears tower (zweithöchsts gebäude vo dä wält) döt häts sit neustem ebe so ä plattform us plexiglas. da staht mr so quasi ufme glasbode und xeht direkt an bode abe. mir sind also döt härä gloffe und sind fasch nümä usem stuune usecho. ich bin ja scho es paarmal ih so grossstädt xi mit hochhüüser und so, aber die hüüser da sind eifach dä hammer. es isch würkli cool da.
jaa dänn sind mr dänn döte ahcho und hend quasi gad chönne innelaufe. es hett fasch kei lüüt meh gha. im 103 stockwerk ahcho hend mr dänn chicago by night xeh. würkli eifach fantastisch xi! wunderbar. mir sind dänn au uf die plattform gstande. die isch echt krass krass krass. mr xeht eifach vo vierhundertirgendöppis meter direkt an bode abe. mr hett würkli s'gfühl mr schwebt ih dä luft. und sie gwagglet au es biz. aso ich han angscht gha. aber es het eim so en richtige kick gäh. mir hend natürli viiiel fötteli gmacht. und uf däm turm obe hend mr öppe soviel schwiizer xeh wie mir uf dä ganze reis xeh hend. und no so süddütschi wo eus ahgsproche hend. die sind nett xi. und dänn no so zwei stgaller. jaa isch uf jede fall luschtig xi wieder so viel dütsch z'ghöre nachdem mr fasch zwei wuche nüt als änglisch ghört händ.
mir händ eigentli gar nümä welle abe gah aber mir hend denn müässä gah will er gschlosse hett. mir händ eigentli no noümets welle fein go znacht ässä (mal nöd fastfood und süässgetränk sondern italienisch und sparkling water (wases sit los angeles NIRGENDS meh gäh hät)) all restaurants sind aber scho zue xi und so sind mr in dunkin donuts gange go bagels ässä. morn gits däfür italienisch. jaaa und dänn sind mr dänn heiwärts gloffe.
im hotel ah cho hani als erschts wieder dänkt "läck isch das es geils hotel". wenn mr bi eusem stockwerk usem lift stiigt hets es meeeeeega geils bild vom jimmy hendrix (d'irina hett so freud ah däm bild) und denn hets no ä gitarre und chleider vo ihm ufghänkt.
voher hend mr no nachme hotel gluegt für morn nacht will s'problem isch dass mr im hardrockhotel nur hend chönne für die nacht ihchecke will alles usbuechet isch. dä ah dä rezeption het aber xeit mir sölled am abig mal go nahfröge obs öppert cancelled hett, isch aber leider nöd dä fall. das heisst mir münd morn use und eus es neus hotel sueche. ihr dänkät eu jetzt sicher das seg doch nöd so ä sach aber glaubed mir.. mir hend ALL hotelchettene im internet gsuecht wo mr gwüsst hend, vo holiday inn über best western bis hilton und mariott- ALLES isch usbuecht. jetzt laufet mr morn eifach mal chly dur d'strasse und luegets wos was git. ich hoffe mir findet schnäll was, ich han nämli kei luscht dä ganz tag dänn da ih dä stadt wegme hotel umenand z'rännä

bis bald meine lieben ich gahne jetzt ih mim grooooooooosse bett go schlafe!