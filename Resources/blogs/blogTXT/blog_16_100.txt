27.09

Tere!
 Hüt isch en schön warme und sunnige Tag gsi, mal zur Abwechslig ;-)

I de Estnischlektion hemmer hüt dFarbe glernt; mit em Material wo eigentlich für di chliine Chinde denkt wer... Ich has aber so kuul gfunde zum de Spongebob usmaale dass mer hüt halt e Maalstund gmacht hend :-D Mir hend sowieso e mega kuuli Lehrerin...

  

Jaa, de Stafette Lauf (360m/Person) hemmer hüt au gha. Ich han als erschds müse renne und has voll verpennt zum rechtziitig loszrenne well sie sStartsignal uf Estnisch geh hend. I de Kurve weri fasch uf de Latz gheit, ich bi als 2 Ledschdi ahcho und nacher weri fasch in Ohnmacht gheit well ich nüt zum Zmittag gesse ha... HURRA! ;-) Ich han mich denn aber meh oder weniger regeneriert, und am 4i simmer denn au scho heigfahre.
Es git usserdem News vo de Kunstschuel, ich wird aber ersch morn nachem ofizielle Treffe mit em Direktor in Blog ineschriibe was genau passiere wird, eifach well ich nöd genau weiss wer min Blog list ;-) Falls jedoch e grossi Veränderig ahstaht wird ich mich natürlich sofort melde!

Haha, usserdem hanich mis Handy jetzt uf Estnisch ihgstellt :-) Ich han jetzt zwar e paar Problem wennich öbberem ahlüüte will, aber es isch mega luschdig :-D

De Abig hanich gar rein nüt müse für dSchuel mache, aso hani Ziit gha zum Chleider verruume (min Chleiderstuehl staht jetzt im Wohnzimmer :-/), echli z'entspanne, und usserdem hemmer neui Vorhäng an Chleiderschrank anegmacht. D'Riina het die scho vorher gha, aber mir gfalled die vill besser wells de ganzi Ruum heller mached...



Später hets kochti Rübeli, Viinerid und Honigmelone zum Znacht geh, und dezue hemmer über Piercing und Tattoo gredet. Es isch e spannendi Diskussion gsi well mer zimlich verschiedeni Ahsichte über das Thema gha hend, aber es isch überhaubt nid schwirig oder so worde... 

Ach, was gits no zum verzelle... Genau: de einti Hund heds nöd so mit de Verdauig und het voll uf mini Bettdecki kackt :-/ Sie het bi mier jetzt Zimmerverbot bis sie ihren Darm under Kontrolle het ;-)
Und süsch isches halt eifach en normale Schueltag gsi, sofern mer alles das was ich erläb als normal bezeichne cha...

Okei, ich mus jetzt definitif go schlafe, ich kippe fasch abem Stuehl so müed bini... ;-)
Usserdem gaht Facebook nüme, denn macht sLäbe doch eh kein Sinn meh! Haha nei Seich :-D. S'Internet isch da eh meischdens relativ langsam, aso binich mit Verbindigsproblem wohl vertraut ;-)

En Knuddel und guet Nacht für alli :-)