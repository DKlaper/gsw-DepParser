
Hallo :) 
dHelfti vo mim Ufenthalt isch jetzt leider scho verbi.. Au wenni bald zrug mus, freui mi trotzdem no mega uf di nechsti Halbzit! ;) 
Die letscht Wuche hani nöd so viel Schuel kha, wil halt viel usgfalle isch.Am Dunstig Namittag isch kei Schuel gsi, dä Diestig sind dir erste zwei Stunde usgfalle und ich han am Namittag au amigs frei. Und am Mittwuch hani sowieso nur immer höchstens zwei Lektione am Morge, wenni de Dütschunterricht bsuech.Am Letschte Suntig isch denn e 13jährigi Dütschi us Würzburg zu ois cho, wo bis am Fritig no blibt. Sie isch ganz nett, redet aber nöd so viel, wil sie halt noni guet Französisch chan...;)  Sie macht mit minere Gastschwöster so en Ustusch, das heisst, d'Viktoria ( di Dütschi ) isch jetzt e Wuche da a de Schuel vo de Isis und unternimmt Sache mit ihre, und im März gat sie defür uf Würzburg nach Dütschland. 
D'Chuchi macht au Fortschritt, sie isch scho bald fertig :DAm Suntig Morge bini mitem Fabrice ga VTT fahre, also Mountain Bike a de Loire entlang und im Wald, es het halt eifach gregnet und und womer widr zrug gsi sind, hemmer usgseh, als wäremer im Schlamm ga bade.. ;)
Wie scho gseit, schribi hüt ma öpis gnauer über d'Schuel.Es git da i Frankrich öffentlichi und privati Lycées. Ich bin im letschtere. sLycée entspricht öped oisem Gymnasium, gat aber nur 3 Jahr. Nachher macht mer sBac, was i de Schwiz dMatura isch.  Das schlüsst mer normalerwis, wemer nöd übersprunge het, mit 17i oder 18i ab. Die  verschiedene Klassestufe heissed: Secondaire, Première und Terminal. Die zeled also vo obe nach abe, nöd so wie bi ois ;) Es git drü verschiedeni Profil, also literarisch, wirtschaftlich oder Naturwüsseschaftlich. I de Seconde isch es debi no recht chillig, also mer nimmt noni so ernst und so. Aber ab de Première, wo ich bin, mached wüki all immer dUfzgi und sie lerned au mega viel.. Also nüt mit Abmache mit Kollege unter de Wuche... Ich weis ja nöd wie das suscht in Frankrich isch, viellicht isch das nur da i oisere Region so..^^
Normalerwis het mer i oisere Klassestufe ungefähr 33 Schuelstunde  pro Wuche. Es muss gseit werde , dass da ei Lektion 55 Minute entspricht.;)   dSchuel fangt normalerwis am 08:20 a und gat bis 10:10, denn het mer 15 Minute Pause, denn wider vo 10:25-12:15 Schuel. Mittagspause hemmer fast einehalb Stund. Mer isst i de Kantine, wo sEsse recht guet und prisgünstig isch. Am Namittag het mer widr durchgehend vo 13:40  bis 15:30 und nachere 10minütige Pause noma zwei Lektione Schuel. Am Mittwuch Namittag hend all frei. :)
Mini Schuel isch au es Internat, es übernachted also vo de ungefähr 400 Schüeler 20 % Prozent unter de Wuche dete und gönd übers Wuchenend zu ihre Familie hei .  
Oisi Schuel isch e "multikulturelli Schuel", das heisst, sie nehmed im Durchschnitt viel meh Usländer uf, und sie mached au viel Sache mit ois, helfed viel, und mier hend au viel Vorteil gegenüber de anderne Schüeler ;) Das findi wüki e maga guets Konzept, es isch schad, dass es das i de Schwiz und speziell a oisere Schuel so nöd git :/ Es bringt ja eigentli fast nur Vorteil, wenn Noii Lüt a de Schuel sind, wo e anderi Kultur und neui Sache mitbringet und mit dene au chasch  e anderi Sprach rede :) 

Morn gats uf e Exkursion mit allne Première-Klassene und denn hani  zwei Wuche Ferie und gan serschte Wuchenend nach La Rochelle mit de ganze Familie. Mus also ma luege, obi de nechst Blog wider am Mittwuch oder halt später schrib ;) Han hüt leider au nöd so viel Fotis, werded aber i de Ferie denn sicher wider meh werde! 
Salut :)



I de Kantine




ufem Isfeld ;)



