Sunday, 21th of April 2013

Underdesse sind d'Daniela und ich in Houston, Texas acho..
D'Daniela isch in Miami acho und am nächste Tag hemer en Tagesusflug nach Key West gmacht.. das isch am usserste Endi vo Florida.. und eigentli fascht scho meh Kuba wie USA. Es isch es herzigs Städtli gsi.. aber recht langwilig. Nach eim Tag het mers gseh.. 
Und es isch üüüübel heiss gsi. Mir sind fascht gschmolze a dem Tag. xD




Am nächste Tag hani de Daniela denn Miami zeiged.. leider het sie det nur ein Tag gha.. am nächste Tag simer scho witer greist. Aber ich liebe Miami.. det chönd ich echt lebe.. det hets alles wo ich bruch.. 
Ich han den a dem Obig em Valerio und em Claudio müse ciao säge.. das isch mir echt schwer gfalle.. wemer jede Tag mitenand verbringt und den plötzli isch mer so wit weg vonenand isches ned immer eifach. Vermisse sie jez scho.. mir hend echt vil Spass mitenand gha und vil scheiss zäme erlebt. :(



Jaa und den sind d'Daniela und ich mitem Taxi witer uf Fort Lauderdale.. hahahaha.. det hemer ja en tolle Taxifahrer gha.. echt en nette.. aber chli en verwirrte.. de het en riese Spass gha eus irgendwelchi Reisetipps zgeh.. ;) Und er isch fascht gstorbe woner eusi 3 Koffere het müse i sis Taxi lade... haha.
Fort Lauderdale isch öpe 1 Stund vo Miami Beach weg.. während de Fahrt hets no voll abegregnet und gstörmt.. super -.-
Womer aber den acho sind isch scho wider guet gsii.. und mir hend es riese Appartment gha.. ganz für eus eleige.. mit Chuchi und Sofa mit eme riese Fernseh.. ;)
Es isch den scho spot gsi und me hend Pizza bstellt.. ooh mein Gott.. da hesch nur scho e halbi Ewigkeit bis mal die Bstellig dure hesch... da chasch 100 verschiedeni Sache bstelle.. öpe 6 verschiedeni Teigarte.. verschiedeni Sauce.. 1000 Sache für druf.. debi hemer doch eifach nur e Pizza wele... ;)

Am nächste Tag simer an Strand.. de Strand isch echt schön.. aber echt wenig Lüt und alles nur Älteri und Familie.. ned z'vergliche mit Miami.. uuuuh und die sind so prüde dete.. simer am Strand gläge oben ohne und hend gsönnelet.. da chund ein zu eus (öpe 35gi) und seit öb mir Touriste sind.. hemer gseit jaa. Seit er, jaa das het er denkt.. er hegi no nie Lüt gseh wo oben ohne do sind und er sig scho sit 15 Jahr in Fort Lauderdale... er glaubi sogar das da verbote isch... whaaaaat?!? In Miami mached das ali und es isch 1 Stund weg vo Fort Lauderdale.. haha. Nachhher hemer ihm halt gseit das eus da ned stört wenn mer di einzige sind.. da het er gmeint er meini das ned als Vorwurf.. mir seged ja beidi wunderschön.. öb er eus döfi zum z'Nacht ilade.. wtf?!? Eimal gset er nackti Brüst i sim Läbe und scho wot er mit eus go z'Nacht esse?? Ernsthaft? Ja me hend den gseit nei mir hend scho anderi Plän.. den ischer den abzoge.. haha.
Ja und es het no paar anderi Alti gha wo sich zimli ufgregt hend ab eus.. aber da het eus wenig gstört.. es isch nämli NED verbote.. ;)
Me sind den am Obig id Stadt före.. allerdings simer biz enttüscht gsi.. es isch recht lahm.. nur Familie.. kei Party und zimli chli.. aso ich würd nüm det ane go. Aber es sind erholsami Täg gsi. Und d'Lüt sind nett det. 






Allerdings hemer biz Pech gha mit Fort Lauderdale.. d'Daniela het e Sonneallergie gha det und het en ganze Tag nöd id Sonne chöne.. den simer ine Shoppingmall gange. No meh Shopping... :S Ha scho 3 Koffere... haha. Aber kei Angst Mami und Papi.. ich bin ned di einzig. Das loht sich i so ere lange Zit eifach ned vermide.. Ich han Lüt in New York gha, die sind mit 6 oder 7 Koffere hei.. ich bin aso no guet dra.. ;)
Mini Täsche isch grisse in Fort Lauderdale.. und mich schälts ade Schultere will ich mich det mal verbrennt han. Und a eusem letschte Tag hemer kei Bargeld chöne useloh.. Denn hemer zerscht gmeint eusi Charte sind gsperrt. Sinds aber ned.. ;)
Den am letschte Tag simer mitem Taxi an Flughafe.. oooh mein Gott.. euse Taxifahrer.. so en ganz dicke schwarze.. het im Auto Pommes gässe und di ganz Zit glached wie en Irre.. und mir hend kei Ahnig gha was so loschtig isch.. und gfahre ischer wie en Irre... me sind froh gsi womer heil am Flughafe acho sind.
Den hemer am Flughafe wele ichecke (mit 2 Koffere). Da hends eus gseit es isch z'schwer.. zum Glück han ich no en Koffer im Koffer ine gha.. den hemer halt 3 Koffere drus gmacht. Aber s'nächste Problem isch den gsi das eusi Kreditkarte beidi ned funktioniert hend und mir eusi Koffere ned hend chöne zahle zum's ufgeh.. den hemer euses letschte Bargeld müse zämekratze und Cash zahle.. 
Het den am Schluss doch alles no klapped.. 
Den simer witer dur d'Sicherheitskontrolle.. muemer sich jedes Mal halbe uszieh damit mer dure döf.. krass wie streng d'Kontrolle do sind. Und den frageds immer bin Pass nachem Name.. statt das vergliched ob glich usgsesch... aso ich chönd mit irgend eme Pass go reise und eifach de Name uswendig lere.. die würdet da ned tschegge... aso mängisch fragsch di ja scho ab dene Amis.. :D
Und den simer endli im Flugzüg nach Houston gsesse..





Den simer spot am Obig in Houston acho und sind recht müed gsi. Me sind den mitem Taxi is Hotel gfahre und hend im Hotel den no en Salat bstellt will mer no Hunger gha hend. De sinds eus den is Hotel cho bringe.. en witzige Typ isch cho.. het alles wele wüsse.. vo wo dasmer sind, wo mer vorher gsi sind.. und natürli s'traditionelle... "Welcome in Texas!!" Debi hemer doch nur euses Esse wele.. ;)
Die hend en ganz en üble Akzent do.. musch huere ufpasse das sie verstosch.. ned so eifach wie in NYC oder Florida. 

Am nächste Tag simer früeh uf und sind go z'morge esse.. mir hend eus echt ufs z'Morge gfreut wills gheisse het es isch international mit BROT!! Jaaaaa klar.. Bagels und Toast.. und so süesse Chuechescheiss.. -.- 
Ich glaub ich chum nüm zumene astendige z'Morge bisi ide Schwiz bin.. najaa. 
Nachher simer is Fitness... (wuhuu es het es Fitness do.. :) )
Und den hemer eus mal uf de Weg gmacht id Stadt.. me hend denkt me fraged am Empfang wo mer ane münd und so witer.. allerdings het die blöd Chueh ned wörkli so Ahnig gha.. und het glaub au eifach kei Loscht gha zum eus helfe.. wie d'Daniela würd säge.. en arrogante huere Hagge... ;)

Me sind den halt eifach mal in Bus ugstige.. und id Stadt före.. bi de Endstation hends eus usegrüehrt und me hend ned wörkli witer gwüsst. Sie hend eus den gseit me söled de Zug neh.. den simer halt zu de Haltestell gange und hend wele Billett löse.. aber me hend die Maschine ned tscheged.. und ich ha den halt afo umeflueche.. me hends den aber doch no usegfunde.. womer eus umkehrt hend sind det irgendwie 5 Schwarzi ghocked und hend eus beobachtet. (aso eigenti hends eus glaub uf de Arsch gluegt -.-). Jedefalls het den de eint gmeint mir stehled alne andere Lüt in Houston d'Show. Zerscht hemer ned so gnau gwüsst was er eus mit dem will säge.. es isch aber als Kompliment gmeint gsi. Me hend den afo rede und sie hend eus Tipps geh wo mer ane söled (allerdings het eus jede vo dene öpis anders verzelt was eus nur no meh verwirrt het). Eine vo dene het den gmeint her hegi nüt zdue und er zeigi eus d'Stadt.. jaa ich mein wieso ned. Me sind den halt mit dem mitgange und er het eus echt alles schön zeigt. 
Isch zwar mit de Zit echli nervig gsi aber ok.. gratis Stadtfüehrig isch ja ned übel. Und er isch en witzige gsi.. allerdings isch er en recht Macho gsi.. er isch scho überall gsi und er weiss alles...
Und den simer uf 'dStripclubs cho (git en Hufe Stripclubs in Houston) und er het gmeint er chönti ja au imene Stripclub schaffe.. er hegi ja de Body defür (het er ned gha)... aber er weli sich ned verchaufe für Geld... haha jaa wer's glaubt. ;)



Nach öpe 2 Stund simeren den los worde.. simer beidi recht froh gsi. Den simer den mitem Bus retour richtig euses Hotel.. und me hend den denkt me chöntet chli früehner usstige und de Rest zruglaufe.. ich han eh no a en ATM (Bancomat) müse.. me hend den öpe 5 Bancomate probiert und niened hani Geld chöne useloh.. echt nervig gsi.. schlussendli isches aber den doch gange.. 
Und es isch echt schrecklich do in Texas.. laufsch mit Shorts ufem Trottoir und JEDES Auto huped.. 
womer anere Tankstell verbi cho sind het eus en Typ aquatscht er nehmi eus mitem Auto mit.. jaa klar.. ich  stig natürli bimene wildfremde Typ is Auto.. -.-
Am beste würdsch do mit eme Sack umelaufe.. vilicht höreds den uf z'hupe und z'pfiffe.. echt müehsam. 

Aber d'Stadt Houston isch echt cool.. zwar gar ned wie mers eus vorgsellt hend. Es isch e richtigi Grossstadt.. nüt mit Cowboys und so.. :(
Aber echt super und ned eso verstopft mit Lüt wie New York. 




Übrigens... mir hend eus für euse Trip vo San Francisco nach San Diego en Ford Mustand Cabrio gmietet... en echt heisse Schlitte.. da freuemer eus jez scho druf.. das wird so richtig geil!!!



Witeri Infos über euse Roadtrip folged.. am 23. April flügemer vo Houston nach San Franciso (es isch echt astrengend ali paar Tag wider alles packe und wider neumed andersch aneflüge.. me lebt di ganz Zit usem Koffer. Nachher chömer wenigstens usem Auto uselebe... HAHAHA) 
Und am 25. holemer s'Auto ab... und den gots los.. wuhuuuu!!!

