10.10

Tere tere :-)
Zerschd emal: ich han ab morn e neuii Nummere!!  +37258600075

Ich han hüt ersch uf de 11.30 Bus müse, aso hani au wieder relativ lang chöne schlafe...
In Tartu bini fasch 1 Stund zfrüeh gsi well di blöde Büs so doof  fahred, aso bini eifach no i paar Läde umegschwirrt ;-) Uf di 1 bini denn id Schuel, ahgfange mit Englisch. D'Lehrerin het mich am Endi vo de Stund gfreget ob ich de Teschd lieber nöd schriibe wot wellich ja ein Monet verpasst ha, aaaber sPresent Simple bringi jetzt knapp na ahne. Ja, dEnglisch Lektione sind wücki zimli eifach, aber immerhiin lerni chli Estnisch :-)

Nacher hemmer Farblehr gha. Hüt hemmer e "Mueter-" und e "Vater-farb" vo sich kontrastriich unterscheidet müse mische und so z.B 3 Chinde müse herstelle und das ganzi uf Papier ufträge... Nacher dümmer quadratischi Felder usschniide und chlebeds uuf. S'Grossartige a dere Lektion: Ich han es Lob für mini Arbeit becho, was nid so selbstverständlich isch well mer da sehr zrugghaltend isch mit Kompliment! :-D Das isch ja schomal schön, aber de Börner isch dass sie's mer uf Estnisch gmacht het und ich has verdammt nonemale verstande!! :-)
Mir mönd usserdem es Portfolio über das Fach mache uf nechst Wuche, zimlich komplexi Sach aber ich glaubs ich has meh oder weniger verstande was dUufgab isch... ;-)

I de Aquarell-Lektion het sie denn aber mis Bild aber schön zur Schnecke gmacht. ;-) Si het nume gseit ich söll eifach es neus mache, aber jaa es isch mini erschdi Arbeit überhaubt mit Aquarell gsi und immerhin weiss ich jetzt was ich sicher nid mache söll ;-) Ich han jetzt au e neui Arbeit ahgfange und hoff schwer dass die besser wird, schliesslich isch nechst Wuche Noteabgab.

Am 6i het mich de Marguus abgholt und mich heigfahre, er isch aber grad wiiter zum i de Riina ihrem Salon go schaffe und dRiina isch imne Chochkurs gsi, aso han ich welle für mich und dLiska Znacht mache... Irgendöbbis hanich leider falsch gmacht oder dLebensmittel sind nüme guet gsi- es isch nemlich nid so fein gsi ;-) Obwohl dLiselle es gern gha het :-P

Usserdem hani hüt en neue Rekord ufgstellt: ich han min sage und schreibe 3te Radiergummi verloore, und das i eim Monet :-( Schono blöd, vorallem weller wücki guet gsi isch :-P
Haha sovill zu mim Tag...

Also, bis morn denn... Byebye