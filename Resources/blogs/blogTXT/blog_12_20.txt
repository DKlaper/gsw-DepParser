de erschti Tag met minere wondervolle Familie


Am nögste Morge bin ich scho mega früeh ufgwachet, will ich so gspannt gsi bin uf de Tag, drum han ich den Pancakes für alli kochet. Äntlich hani minere Familie mal chönne mini Gastschwöschter vorstelle. Zerscht hemmer nur mit de Miranda Zmorge gässe, aber denn isch d Gastmuetter au no cho wo sie ihri Arbeit im Fitnesstudio abgschlosse het. Sie hed u freud gha, mini Familie äntlich mal z träffe, nöd nur über Skype.So ufe Mittag zue sind mini Familie und ich dänn uf Pismo Beach gfahre mit de Brenda ihrem Auto und ich ha ihne mine Lieblingsstrand zeigt. Sie hends au u schön gfunde! Döt isch eifach es mega Paradies! Es hed zwar chli gwindet aber det chund mer eifach en super Idruck vomne Californie Beach über.Au s Pismo Beach Outlet Shopping Center hani ihne no zeigt, mir sind in en Surfer Lade und in Nike Outlet. Im Subway hemmer schnell es Sandwich zur Verstärkig gha und denn simmer wider zrug uf Atascadero, no mini Schuel go aluege. Das isch natürlich sehr interessant gsi für sie, mal z gseh wo ich so de gröschti Teil vo mim Ustuschjahr verbringe. Am Abig het d Brenda, mini Gastmuetter für alli Znacht kochet und mir hend zäme Znacht gässe und chli gscwätzed JSo komisch die zwei Familie zäme am Tisch z gse, mini amerikanischi und mini richtigi Familie. Das chani mir eifach nöd so ganz vorstelle, das die am gliche Ort sind. Es isch au no rächt asträngend gsi, uf z passe dases da kei Missverständnis gid mit de Sprach! Aber s isch flott gsi und au mit em English für mini Familie hets denn also no rächt guet klappet zum sich verständige. Nach vielem klatsch und tratsch und nachdem mir allne no ihres eigete schwizer Sackmässer und ihri Schoggi verteilt hend sind denn alli scho rächt früeh zimmli müed gsi und mir sind wieder veruse, eus im Wohnmobil go gmüetlich mache. I de Nacht isches rächt chalt gsi, zum Glück hemmer so viel Deckene gha! 







my american house