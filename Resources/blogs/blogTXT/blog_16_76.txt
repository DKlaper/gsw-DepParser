Mäntig/Tsischdig

Tschau zeme!
Ich han geschder kei Motivation meh gha zum Blog schriibe, tschuldigung ;-) Holi jetzt aber na..

Min Mäntig isch nid eso spannend gsi. Ich han ersch am viertel vor 11i Schuel gha, drum bini mit em Bus nach Tartu gfahre und fasch verfrohre debii :-( Es isch da jetzt fasch immer unter Null Grad, und wenns denn na so winded isches richtig chüel. SKliima isch da au andersch, mer füühlt dChälti vill me als i de Schwiiz- ich gnüsse defür di fasch scho chli wiehnachtlichi Stimmig drin umso meh.
I de Schuel hemmer nid eso vill gmacht. E Lektion Mathe, Mittagspause, namal Mathe und denn Physik (Film luegeeee). Mathe isch echt kompliziert worde, ich peils so gar nüm ;-)
Aber immerhin isch am 4i de Spuuk verbi gsi und ich bin mit em Bus heigfahre.
Zum Znacht hets e mega feini Pasta geh und ganz vill Vanille glace :-D. D'Stimmig isch echli komisch gsi geschder Abig, aber da verzelli eu grad na meh drüber. Jup und denn hani echli Workout gmacht, und als dank u hölle Muskelkaater kassiert :-)
Le Dienstag: Hüt hanich wiedermal am halbi 7i müse ufstah (ich bin übrigens die wo am erschde ufstaht, mini Gastschwöschder staht am viertel ab 7ni uf obwohl mer zur gliiche Ziit id Schuel fahred, kei Ahnig wie si sich so schnell parat macht :-P), well ich am 8i scho Estnisch-Unterricht gha han. Ich ha zum Teil sGfüühl ich lern die Spraach nie.. Ich bin aber au ebizzeli zu zrugghaltend im e
Estnisch rede, z.B under Kollege, obwohl ich ebe genau denn dChance het zums üebe. Aber da muesi halt eifach chli über min Schatte gumpe. Nacher hemmer 2 Lektione Computerprogramiereblablabla gha, mer hend hüt oises Profil vomne Foti in Renessaince Style i de Compi übertreit, mis Bild het sogar na meh oder weniger ahstendig usgseh :-) Und denn hemmer no paar anderi Sache glernt, wie mer dHelfti vomne Bild mit m Illustrator chan dupliziere und so Züüg..
Und zum Schluss wieder Physik- Film luege! Und ich bin aso meh als eimal ihgschlafe, aber abem vierzehnte Film über Mondlandige chan ich mini Auge eifach nüm offe phlate, sorry ;-)
Jup, denn binich schnell zu mim Bus abdüüset und heigfätzt. 
Woni hei cho bin isch de Znacht au scho parat gsi, es isch aber (wie geschder) e zimmli ahgspannti Stimmig gsi. Irgendwie isches sit em Samstig zimli chüel zwüsched minre Gastmueter und mier gsi, und ich han überhaubt nöd gwüsst was ich falsch gmacht han... Also han ich mich zemegrisse (es isch eifach furchtbar über Konflikt zrede, mach ich gar nid gern!!) und mini Gastschwöschder endlich gfreget was los seg und ob ich was falsch gmacht han. Sie het denn gseit ich söll doch i ihres Zimmer cho, aber dRiina seg uf jede Fall nid bös uf mich es seged eifach e paar Misverständis ume. Und ebe, ich han denn mit ihre drüber gredet, und nacher au mit minre Gastmueter und jetzt isch alles wieder guet.
Es isch halt für si genau so e neui Erfahrig wie für mich und zum Teil prallet halt 2 Welte uf enand. Genau, aber jetzt isch alles wieder guet und ich bi sehr froh dass mer über die Sache gredet hend bevors irgendwie schwierig wird..

Jetzt gnüss ich na chli min Abig und schick eu gaaaanz villi glücklichi und liebi Grüess us Estland.
Han eu dollebolle lieb :-)