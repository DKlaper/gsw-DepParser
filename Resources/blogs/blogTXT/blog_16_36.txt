27.03

Heyyy mini Süesse!

Ich mach grad min erschde Blogihtrag vo mim noie Bett us, und han eu eigentlich au nume welle wüsse lah das ich en guete Wechsel gha han. Geschder Abig hani eigentlich plant hüt id dSchuel zgah, dGripp het aber nid welle mitspille aso hani halt eifach laaaaangsam und sowiets min Gsundheitszuestand zueglah het wiiter mini hunderttuusig Sache packt. Ich weiss nöd wenn ich so vill Sache ahgsammlet ha, aber ich han schowieder so um di... 20 Paar Schue oder so! Ups :-D Uf jedefall isch geg di 3 mis alte Gaschmami heicho und het mer na chli ghulfe, und denn isch so di erschdi Ufregig cho. Aso Ufregig isch na lieb gseit, ich wer am liebschde inen Schrank gsesse, het dTüre abgschlosse und ahgfange brüele :-D Es isch eifach es Kackgfühl zum 2 mal dFamilie wechsle, und es het mir persöndlich e Heideangschd gmacht well ich inre gwüsse Wiis au ebizzeli sVertraue i die ganzi Sach verlore han. Wo aber am halbi 9i denn endlich dAnu, mini noi Gaschmueter cho isch het si scho mega lieb reagiert. Si verstaht sich au u guet mit minre alte Gaschmueter, well de Anu ihren Maa mit ihre zemearbeited. Nachem Verabschiede und sZüg is Auto ihlade simmer au scho glii Dihei gsi, vorher simmer aber mit em Auto na schnell a de Bushaltestell verbigfahre wonich id Schuel fahre cha, di isch aber nume 5 Minute zFuess entfernt. Aso alles prima sowiit :-)
S'Huus vo ine isch mega schön, nid wahnsinnig gross aber alles offe und sehr fründlich und warm. Mis Zimmer isch im Moment nanig fertig ihgrichtet, aber i de Früehligsferie werdemer das ändere :-). Ich bin sowieso eifach scho schiisefroh das ich mis EIGENE Zimmer und mis EIGENE Bett ha! Am Abig hanich na lang mit de Anu über dies und das gredet (natürlich in Estnisch) mit vill feinem Tee, sie het mir usserdem sHuus zeigt und alles Wichtige erchlärt. Ich bin glaub di 4i Ustuschschüelerin, si hend scho 2 vo Dütschland und eini vo Holland gha well si sowas wie e "Notfallfamilie" sind. Heisst dass sie meischdens Ustuschschüeler nacheme Familiewechsel ufnehmed, und nid vo Ahfang ah. Min neue Gaschvater isch spöter au zu ois gstosse, und er isch au mega lieb.

Aso alles i allem, ich han mir wiederemal vill Sorge für nüt gmacht, si sind würklich superlieb und mir gahds endlich wieder richtig guet.
Das wers eich gsi was i han welle sege :-)