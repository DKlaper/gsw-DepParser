3. Tag

Und schowieder isch en Tag ume!
Gstarted het's mit Mathe, denn isch Physik cho und nacher wer eigentlich e Doppellektion Estnisch gsi, aber oisi Lehrerin het mir und a de andere Ustuuschschüelerin gseit mir chönd gah wemmer wend. Aso simmer i de erschde Lektion echli i de Bilbliothek umegammlet, und i de 2te simmer denn go esse (endlich mal meh Ziit :-D). Well mer denn immer na es halbstündli Ziit gha hend, simmer uf dSchuelhuus-entdeckigsreis gange... Ich ha sKorridor System zwar nonig so im Griff und bi de meischde Türene hani immer no kei Ahnig was dehinder isch, aber sLebe isch halt es Abentüür :-). 
Uf jede Fall isches denn mit Englisch wiiter gange, gfolgt von ere Doppellektion Gschicht. Di halb Klass het in Gschicht gschlafe, di andere sind frischfröhlich echli am Laptop umetippe gsi und de Reschd het irgendöbbis umekritzlet während oisi Lehrerin dur dSteiziit bis zu de Römerepoche gange isch (und das i 2 Lektione!) mit Hilf vonere Internetsiite mit Bilder und Videos. Ihre isches glaub total egal gsi was genau ihri Klass grad macht... Ich ha sogar e paar Sache verstande :-D

Denn isch dSchuel auscho finito gsi. Ich ha no e Viertelstund möse warte bis dRiina chunt, aso hani mit de einte us minre Klass no chli gredet und bin mit ihne a de Bushaltestell go warte. Denn het mier dRiina ahglütet, und ich ha füre zu de Kunstschuel möse gah well sie na irgendöbbis usfülle het müese... Nacher simmer zrugg zu de Schuel, hend dLiska abgholt und sind heigfahre. Dihei hani wieder mal lang mit de Liska gredet; über dSchuel, dLehrer und alles mögliche halt :-)

Es isch hüt zum Teil richtig luschdig gsi mit mine Klassekollege, ich chum vo Tag zu Tag meh zrächt i de Schuel!
I mim Chopf isch zwar mängisch immer no es Chaos, aber ich chum immer besser demit klar ;-)

Vill meh gits nüme zum verzelle, ich probier würkli zum morn es paar Fotene zmache!
En liebe Gruess a eu alli, vo de seeehr müede Vera ;-)