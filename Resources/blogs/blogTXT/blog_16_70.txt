Weekend

Und wiedermal en Sunntig Abig... D'Ziit raast nume eso devo.

Am Friitig hani zerschd e Lektion Komposition gha, dete hemmer ahgfange sDesign für eusi nechsti Arbeit z'entwerfe. Nacher hemmer na 2 Lektione Zeichne gah womer eigentlich eusi Arbeit hetted sölle beende, aber sAbgabedatum isch ersch im Dezember und jenschdi Lachflashs mit de Heidi hend mich leider dra ghinderet seriös z'arbeite ;-). Aber denn isch eeeendlich s'wohlverdiente Wuchenend cho :-D. Ich bin mit de Heidi und de Kylle (ihri Cousine) zersch inen Secondhand-Shop echli go schneuge, und nacher wiiter id Stadt wonich mier di kuulsti Winterjagge ever kauft ha!! Si isch zwar ebizzeli tüür, aber günschdiger findsch da fasch nüt und usserdem isch si flaaaauuuschig! :-).
Nacher hemmer no n Kolleg troffe und denn simmer heigange zum Pizza für de Znacht bstelle. Und ja, sie hend kei Ahnig wie mer Pizza macht... Es isch zwar fein gsi, aber das chamer nöd Pizza nenne ;-).
Uf jede Fall simmer denn am Abig dStadt go unsicher mache mit e paar andere Kollege. Zersch simmer zunre chliine Party bi eim im Studenteheim und nacher sind ich und dKylle zrugg id Stadt inen Pub womer später di andere wieder troffe hend. Schlussendlich binich irgendwen mit eme Wrap heigfahre worde und todmüed go schlafe.

Am Samstig hanich mich denn gstärkt mit emne Kafi uf di 2 mit em Bus uf de Weg hei gmacht. Zum Glück isches nümme eso chalt gsi, am Friitig Abig isches so ca. -5° gsi... Denn isch eigentlich nüt me Grossartigs passiert; ich han ebizzeli ufgrumt und zeichnet bis irgendwenn di andere hei cho sind. 

De Sunntig isch produktiver gsi: Ich han hüt nemmli für mini Gastfamilie koched!
Mer sind am morge zersch go poschde, und womer heicho sind han ich ahgfange de Spätzliteig zmache. Und denn isch serschde Problem cho: f*ck, wo bechum ich es Spätzlisieb her? Schlussendlich hanich denn aber sGrillblech verwende chöne, das het die optimali Lochgrössi für Knöpfli gha :-D. So hets schlussendlich en recht glungene Chnöpfliuflauf geh, und alli (inkl. Grosseltere) sind begeischderet gsi devo :-).  Am Abig sind denn es paar Fründinne vo de Liselle da ahne cho well ihri beschdi Fründin hüt 18i wird, drum simmer am Abig na chli i de Chuchi gsesse und hend Chueche gesse. Oh und usserdem isch hüt Vatertag in Estland, was da voll gfiiret wird. Es git sogar n offizielle Ahlass dezue wo de Präsident de beschdi Vater kürt.

Ich han eu alli fesch lieb!