Niobrara Camping

Am Fritig zmettag ben ich vo minere Gastfamilie en DesMoines abgholt worde. Ich ben zemli nervös xsi bes i sie gseh han. Di ganz Familie esch meeega lieb ond zemli lostig. Ufem Weg vo DesMoines hei han ich grad scho en rechtig typisch Amerikanischi Sitte döffe kenne lehre. Mer hend ergendwo, kei ahnig wo das esch :P, aghalte ond send go en icecream hole. Gässe hemmer ned em store, sondern onterwegs em Auto :). Tot müed ben ich e mim neue Dihei acho ond han zom Glöck grad döffe go schlofe. Ich ben emmer no so müed xsi vo de Reis, de Akonft ond vo allne neue Idröck.

Am Samstig morge esches am 7 rechtig Niobrara en Nebraska losgange. Bes mer dete xsi send hemmer müesse 4.5 Stond fahre. S Wochenend hemmer emene Camper verbrocht, wo d Familie dor de Sommer dor emmer weder he goht. Es esch gmüetlech xsi ond zemli ab vo de Zivilisation, was so vell heisst we du muesch ca 45 Minute fahre bes mol zemene Restaurant chonsch ;) Aber genau das elei sie ond kei Nochbere rondome ha hets speziell gmacht.

Natürli semmer ned di ganz Ziit eifach fuul omeghocket. Metm AUTO semmer ganz vell Sache go aluege. Ich han s Auto äxtra gross gschrebe, well kei normale Amerikaner wörd je sini Füess bruche zom öbbis go aluege :D it was so funny. 

Ned mol em National Park vo Niobrara stellt me s Auto of d Siite ond lauft es paar Kilometer, nai mer hendes Billet glöst, dass mer hend chönne met Auto dorefahre :D

Wo mer amene Indianerfescht verbigfahre send, ben ich gfrogt worde eb mer e de Schwiiz au Indianer hend. Ich han schön müesse lache :D

Bevor mer am Sonntig 4.5 Stond heigafhre send, send mer met tubes, Gommireife, de niobrara river abegfahre :) Obwohl mer en grosse Teil hend müesse laufe wells ned gnueg tüüf gsi esch hets meega spass gmacht.

Wo mer dihei acho send, send min Gastvater (Bryan) ond ich grad weder zrogg es Dorf gfahre. Er het mer d Schuel zeigt, s Dorf ond di wechtigste Sache zom Dorf verzellt. Was ganz speziell xsi esch: Mini Gastmom (Patty) het met em Volleyballcoatch (Molly) gredt bevor ich cho ben, dass ich es Volleyball Team chome. De Bryan ond ich send sie höt zobe go bsueche. Sie esch meega lieb ond het gseit, dass sie sech uf mech freut. 

Höt am Morge esches losgange met em 1. Volleyball Training. Es esch soooo ahsträngend xsi, aber es gfallt mer meeega. Mer hend anderhalb Stond nor Lauftraining gmacht, ond nochär semmer för en halb Stond en Chraftruum. Am Nomittag bevor mis 2. Training agfange het, ben ich mech go amelde för d Schuel. Ich han chönne entscheide, was ich alles för Fächer well ond dorom han ich mich för Chemie, Algebra, American history, PE das esch so vell i weiss Sport, Spanisch ond es Fach wo health heisst. ich wird jede Tag di gliche Fächer ha ond das s ganze Johr. Mini Schuel foht am Mettwoch ah. Nachem amelde ond em Schuel es bezli aluege, han ich scho es 2. Training döffe. Es esch en Usnahm, dass mer die Woche 2 mol pro Tag Training hend. Ab nächst Woche han ich nor no s Training nach de Schuel. Am Nomittag hemmer es Heftli becho, wo denne stoht was mer wend erreiche e dere Saison ond was mer för Regle hend. Ich fend das suuper, dass das so besproche wird ond i hoffe mer chönne das next Saison e de Schwiiz au mache ;) de hemmer nömme so en larifari Betreb :)

Ergendwie fonktionierts momentan ned met Fotis ufelade. I versueches es anders Mol, aber do hender fang es paar neui Informatione vo mer.

Bes gli Seraina