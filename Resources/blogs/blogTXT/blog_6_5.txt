5. Wuche, 6. Wuche und e riiiiieese Überraschig für mich...

Hallo alli Zäme 
ich sött unbedingt chli regelmässiger a mim Blog wiiterschriebe, suscht wirds immer eso vil ufs mal. Zum Glück bin ich hüt echli chrank, denn hani nämli gnueg ziit zum wieder alles nazfüehre.Und will hüt ja no dWahle sind wirds mer eh nöd langwilig.

Die 5.Wuche isch ruhig a mir verbi gange bis uf eis Erläbnis woni glaub nie meh wirde vergesse. Ich bin mit de Jasmin is Typhoon ad Rock Night mit Liveband und so, isch easy gsi und ich bin gfahre. Uf jedefall am Morge am eis simer denn mal richtig hei gfahre und d'Eliette bügt falsch ab. Hans sofort gmerkt und wele kehre, da hani gmerkt das es Auto hinder mir isch und han no dänkt "läck isch de nett de lat mi ja dure",uf jedefall kei Sekunde spöter ...tatütatütatü...Polizei. Merci, Polizei in Amerika, han denn müsse ahalte und uf de richtige Siite hets kei Platz me gha bini halt uf die falsch Siite. Er isch denn mal cho und ich han schier id Hose gseicht. Schlussändli hani nöd emal de Uswiis müsse zeige und er het mr nur schnell mini Fehler erchlärt und gfröged öbi trunke han und denn hani chöne gah. Glück gehabt:-)

Am Fritig simer wideremal an PB in Usgang gange.DNati, dJasmin und ich sind emal go Aperöle mit Erdbeermargarithas,hmm fein. Nacher sind no uh vil anderi cho und mr hend ide Bar West uf de Andrea ihre Geburtstag inegfiired. Wiedermal e gluneni Party gsi. 

 Andy,Jasmin, Nati, Christoph und ?

 Nati und Jasmine
Am Samschtig hani denn mal richtig usgschlafe, echli gwäsche und Ufzgi gmacht und gäg de Abig sind denn d'Nati, Cinzia,Jasmine und ich is Fashion Valley ( Ichaufscenter) echli go umeschlendere und nachem Znacht ide Cheescake-factory ( han keis me möge:-)) simer denn is Kino go Sex-Driver luege, so en Dödelfilm zum kaputtlache.
Uf jedefall simer extra nur is Kino will mr am Sunntig is Las Amricas gange sind, es riiiiiesigs Outletichaufscenter wod alli Markesache extrem günschtig überchunsch. Nach 7 Stund vollgas shoppe hämer erscht öpe 1/3 vo allne Läde gsh, dass heisst bin ned sletschtmal gsi, ha ha.

Nur emal dSchueh:-) 


Die 6. Wuche isch ganz im Zeiche vo Halloween gstande, dass isch de populärschti Tag da in Amerika und die Amis liebeds.




Am Tsischtig bini denn ganz muetig ohni min Roger go Saw 5 luege und bin ganz starch gsi, hans überlebt und es het mr sogar gfalle, hanen en coole Film gfunde, aber etz mussi dänk denn 2 Jahr warte bis i chan go 6si luege:-)


Alles Lüütlis vode Schuel

Am Mittwuch am Abig hani denn mitem Alain skyped und da verzellt er mir us heiterem Himmel das es vom Do bis am So wird uf San Diego cho. Ich han dWält nüm verstande, bin voll nervös worde und han mi gfreut wie es chlises Chind, voll voll voll.Eigentli het er ja als Überraschig mit sim Kolleg am Abig eifach welle is Typhoon laufe (was zum Glück nöd klapped het) will ich wüsst echt nöd wie ich denn reagiert het, ich het glaub nur no goised:-) 

Uf jedefall hani am Do sGfühl gha de Tag gaht eifach nöd verbi und wos denn endli 3 gsi isch simer zude Jasmin hei und hend eus afange parat mache. Cinzia die Arm het über e Stund a minere Frisur gha, aber sie hets absolut hammermässig gmacht. Nach de ganze Vorbereitige simer denn de Alain am Flughafe go abhole ( im Kostüm, ha ha ) und denn ab is Typhoon. Eigentli hend dNati und ich eus gseit gha mir werded ganz wenig trinke und nöd alzu lang mache, ja chum denkste, de ganz Abig hesch Drinks für 3 Dollar übercho. Es isch en mga coole Abig gsi und am eis hets denn zue gmacht und ich bin zude Jasmin go schlafe. Würkli erholsam isches nöd gsi, het mi öper voll uf Trab ghalte, gäll Jasmin:-) :-)









Am Morge hämer denn all verchleided id Schuel müsse, bin zwar nöd würkli fit gsi,aber es isch es geils Bild gsi all so verchleided:-) Am Mittag het denn jedi Klass ihre Chürbis gschnitzt und denn simer in Park und hend Spieli gmacht. 







 Euse Pumpkin

Am Abig simer denn mitem Alain und sim Kolleg am Dani richtig Downtown gange, soöpis hani no nie gseh. Die ganze Strasse voll mit Lüüt und all verchleided, mega. Da sind d'Amis halt scho geil. Aber ebe wenns sovil Lüüt het isches au schwierig irgendwo inezcho, nachere Stund umenand laufe simer denn is " Altitude ", dass isch e Bar, Lounge, Disco im 22.Stock vom Marriott Hotel. Isch unglaublich gsi die Ussicht und mer hend e geili Party verbracht. Wo fertig gsi isch isch de Alain und dManu no mit eim ane Houseparty mit, mir andere hend nüm möge und sind denn hei.


 
Nati,ich,Ariana,Manu und 2mal Jasmin





Downtown im Halloweenfieber

Nach widär nume 5 Stund of sleep simer go Zmorgeässe, go Golfe, jawohl ich bin go golfe und ich hans voll geil gfunde:-)








Und am Abig denn is Gringos go ässe. Es mega feins Mexikanisches Restaurant.


 


Ja ja und denn....etz chunts.....simer uf de Haunted Trail. Das isch imene Park en Wäg wos eso Hüüser ufgstellt händ und alles so verchleideti Monschter und Zombies umelaufed und eim verschrecked. Ich mein ihr känned mich, ich chan nöd emal en Horrorfilm luege oder ide Nacht ellei heilaufe, aber ich hans am Alain zlieb mitgmacht. Das het mr müsse Filme, ich zwüsched em Alain und am Dani und die Mönschterlis hend doch genau gschnallt das ich sgröschte Weichei bin. Die sind immer azschliche cho und plötzlich eifach näbed dir gstande und händ di verschreckt. Und will scho Mitternacht gsi isch hesch au nüt gseh. Ich han gschroue wie am Spiess und het die Möngels am liebschte verginget, aber han mi denn zämegrisse und hans überstande. Es isch andersch cool ufbaut gsi, aber würkli extrem gruslig, au dMänner sind vil verschrocke.buuuuhhhh
Isch nachem Zunge-Piercing mini 2. Muetprob gsi:-) 




Nachere Wasserpfiffe zum Abschluss simer denn hei wiedermal churz go pfuse.
Nach 5 Stund isch denn de Alain nomal zu mir cho und mir sind nomal go Zmorge ässe und denn hämer scho müsse Abschied ne.
Isch ganz es strängs und für mich es super schöns Wuchenänd gsi.
Merci Brüederli hesch mr e riese Freud gmacht.
Södeli das wärs wiederemal...... 