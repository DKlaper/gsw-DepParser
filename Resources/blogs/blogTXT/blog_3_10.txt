the cave

soooo, ich entschuldige mich für di lang abweseheit und glichziitig widme ich de biitrag minere liebe cousine, milena, wil si mir en "duume hoch" für min blog gschickt häd :-) freuimi immer vo eui z'ghöre! @elvira: danke au dir vielmal für din kommentar. ich muess säge, alles organisiere für das ustuuschsemester häd sich scho jetzt glohnt, minere motivation häds sicherlich guet ta. 
mittlerwiile hani glaubs au wieder s'eint oder andere z'verzelle. zum bispil simmer s'wuchenend nach banff uf canmore. das mal isches e fix fertig organisierti tour gsi. dasmal han au ich mir chöne erlaube chli weniger z'schlafe, nachher am morge i aller früeh ufstah und in bus inehocke. wasi leider nöd so beachtet han, isch, dass nöd all büs so luxuriös sind, wie die wo ich mir mängisch in mexico han chöne leiste. das heisst das mitem schlafe isch denn nöd allzu guet gange. allgemein han ich mich am samschtig ufen eher langwiilige tag igstellt und mich eifach uf de sunntig und s'river rafting gfreut. für de samschtig isch caving agseit gsi, das heisst sozäge e höhle-entdeckigstour. s'luschtige häd eigentlich scho agfange, womer euisi overall in empfang gna händ, so hämer euis underenand doch nani gseh, kei ahnig wiemer usgseh händ, wie höhle-arbeiter oder so ;-) i 8-er gruppe ischs denn los gange und agfange häds denn grad mitem erschte abstieg, agseilt natürli wohlverstande. zämegfasst isches eifach überhaupt nöd langwiilig gsi, sondern es chlettere ide höhli und zwüscheddure so eng, daser euis häd müesse aleitig gäh, zersch ufem buch durechracksle und denn ufd siite dreihe, händ füre, ... und so. das war luuuuuustig! am abig in usgang i eine vode einzige schüppe wos det so gha häd. droge sind glaubs nöd ganz unbekannt gsi det a de ufgsperrte auge wo di einte gha händ... 
jetzt chunts: am morge isch d'anita doch tatsächlich di erscht gsi vom frauezimmer wo ufgstande isch! (spricht aber glaubs eher gäg di andere als für mich) denn ischs zum river rafting gange und wieder hämer so schöni gwändli döfe alegge :-) isch au ganz lustig gsi, mit total 8 boot glaubs simmer unterwegs gsi. am schluss isch denn e brugg cho und euise bootschef häd gseit, mir chöned drahange, wämer weled. das muessmer mir natürli nöd zweimal säge und scho hani mi ade brugg festghebt und boot weg und 1, 2 sekunde und platsch! und ach isch daaaaaas chalt gsi, hani postwendend müesse um hilfe bettle. vorher hämer natürli glernt, wiemer öper usem wasser zieht: abetünkle, schwung hohle und scho bini wieder im boot gsi, zum glück für mis herzli! 
denn e churzi stärchig und es isch wieder heizue gange nacheme wuchenend, wie für mich zuegschnitte :-) bi de heifahrt ischsmer denn plötzli irgendwie langwiilig worde. hani eigentlich nur churz zu de östricher wele go schwätze, aber irgendwie häds denn plötzli sone ganz lustigi unterhaltig mit allne rundume gäh, die isch vo füess, zu polterabig, zu dütschem und schwiizer ässe bis zu mini-säuli gange. und am schluss häti eigentlich fasch na lieber chli wele wiiter bus fahre, sich so lustig gsi. ou und am abig na uswärts go ässe, dasi denn ämel am mäntig morge sicher ganz kaputt gsi bin... ja genau, de nächscht biitrag wird denn über d'schuel si. das isch nämli au de grund, wieso ich jetzt so lang nöd gschriebe han. sind ja doch es paar rückmeldige cho, ich sel d'schuel nöd vergässe. das heisst ihr sind sicher total gspannt uf de bricht ;-) neinei, das isch denn schnell verzellt. und denn muessi up-to-date si, wil vom nächschte wuchenend gits au scho wieder öpis z'verzelle - vancouver isch agseit, am mäntig isch s'kanadische thanksgiving, mir händ schuelfrei und müend das drum grad usnütze. hoffentlich hoffentlich chan ich denn au endlich mini orca- bzw. schwertwal go aluege! und mir sind euis na e taktik am überlegge, wie mir zunere thanksgiving-iladig in vancouver chömed. momentani idee isch: mir sind zwei schwiizer-meitli, wiit weg vo familie und fründe. grad jetzt bi thanksgiving (womer ja bi euis au immer so fesch fiired) simmer da so einsam und chönted chli ablenkig bruche.