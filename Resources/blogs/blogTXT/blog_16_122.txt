kaks schueltag

Soso, de 2ti Schueltag isch au gschafft!
Zerschd emale: Ich han hüt usegfunde dass ich nomal e Ustuuschschüelerin i de Klass ha- vo Dütschland! :-)

Ahgfange het de Tag mit ere Doppellektion Mathe wo mer glernt hend dZahle sortiere ;-) Eigentlich keis schwierigs Thema, aber dank em Estnisch hani natürli nüt verstande... Obwohl dLehrerin eus "Laie" extra es Blatt uf Englisch usteilt het :-)

Nacher hemmer 2 Lektione (ja mir hend seeehr vill Doppellektione) Englisch gha. Ich und di ander Ustuuschschüelerin hend aber nid gwüsst bi wellere Gruppe mier dezueghöred... Die hend da ebe ganz vill chliini Sprachgruppe wo au Schüeler us de Parallelklasse sind. Uf jede Fall hends denn nach 15 Minute eeendlich usegfunde wos ois dezue chönd tue. Ich bi total zfride mit de Englischlehrerin! Si git zwar ordendlich vill Ufzgi, aber ihren Unterricht isch spannend und abwechligsriich. Und ich verstahn endlich mal öbbis :-D

Denn hemmer 1 Lektion Sport gha, das isch eigentlich na locker gsi. E chli jogge, e chli dehne und e chli nüt mache- Tiptop :-)

Und denn isch di langersehnti Mittagspause cho- ich bi fasch am verhungere gsi! Es het mega feini Herdöpfelkrokette mit Fleischfüllig und Creme Fraîch geh... :-D

Nacher isches denn schowieder wiiter gange: mit Estnisch. DLehrerin isch relativ jung und supermega nett! Jede het sich müse vorstelle und sis Lieblingsbuech sege. Denn bin ich drah cho und ich han ere gseit dass ich e Ustuuschschüelerin bin, si het mich denn grad nach mine Hobbys und so wiiter gfreget. Denn hanich ihre gseit dass ich gern tanze, bis jetzt aber na keis Studio gfunde han. Sie het druf abe grad gseit dass seg keis Problem es tanzed e paar i minere Klass die chönd mier sicher sege wo ich chan tanze und so :-) Ebe, super nett! Usserdem het si gseit dass ich nöd in Estnisch Unterrich mus cho wenich gar nüt verstahn, aber ich glaub ich gang eifach weg ihre det ane well si so kuul isch :-D

Druff abe isch mini erschdi Franzlektion bi de fortgschrittenere Gruppe cho. Ich bi natürlich voll zspat cho well ich das mit em Ruum nid im Griff gha ha ;-) sLevel isch aber nid all zu hoch, praktisch alles Repetition für mich...

Nacher hanich scho müse gah well mini erschde Grafiklektione vo de Kunstschuel ahgfange hend. Ich bi dank mim grandiose Orientierigssinn zerschd im falsche Huus glandet, han aber de richtig Kursort na rechtiziitig gfunde. Es isch en mega kuule Ort wo mer die Lektione hend! Ich wird mal paar Fotis mache, isch relativ schwierig zum erchläre... Uf jede Fall hets ganz vill alti Druck und Pressmaschine, i de Lektione gahts nemlich genau um das. D.h mir arbeitet mit Linoldrück, mached Plakat und drucket verschideni Sache (die hend dete au die alte Maschine womer fürehner dZiitige gmacht het demit!) :-) 2 jungi Fraue arbeited usserdem dete , die mached mega kuuls Züüg! Aber ebe; chund alles mit de Fotene!

Wo die 2 Stund au scho wieder verbii gsi sind hani na 3 Lektione Design gha. Dete hemmer im Moment sThema Kostüme. Mier hend möse us verschidene Epoche eis Kostum (bi mier isches us de 70 Jahr) uswähle, ois Gedanke dezue mache und es verändere chöne bis es ois persöndlich gfallt. Jetzte gahts drum, zum e "crazy" persöndlich Noote driizbringe und dMaterialie zemesueche und oises Kostüm vom Papier i di richtigi Welt zbringe :-)
Meeega kuul, gelle? :-D

Ja, das wer min Tag gsi... Ich leb mich immer meh ich, aber es bruucht halt eifach sini Ziit :-)
Bis morn :-D