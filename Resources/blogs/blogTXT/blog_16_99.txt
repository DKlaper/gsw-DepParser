BIG NEWS!!

Soodeli, da de Blogihtrag zum Friitig:

Z'erschd emal, ich han unglaublich grossi Neuigkeite!! Mir hend ois geschder nach de Schuel mit de Direktorin vo de Tartu-Kunstschuel troffe uuund: Ab em Mentig wird ich i ne richtigi Kunschuel wechsle :-D Nuscho sSchuelgebäude isch sooo hammer geil! Ich han vo de Dirketorin e Füehrig becho, und dSchuel isch relativ chli aber sehr modern und trotzdem gmüetlich, z.B hets en Schüelerruum womer choche, mikrowelliere und heiss Wasser mache chan (ich han mega vill Lüüt gseh mit em Kaffitässli i de Schuel umelaufe :-D)... Es het 4 Stufe mit 15 Schüeler pro Usrichtig. Usserdem hets au Kürs für Erwachseni oder Lüüt mit Behinderig, aso e sehr offeni Schuel. Vo de Fächer her hani natürlich sehr vill verschiedeni Kunstfächer (ich bin i de Klass mit de Usrichtig Design), aber au Mathe, Physik, Sport (obwohl mir gseit worde isch da macht mer meh Yoga oder so öbbis ;-D), Estnisch und Englisch. D'Schuel fangt eigentlich immer am 9i ah, (usserd am Tsischtig hani ersch am 10.45 Schuel) und gaht bis am halbi 5i, nume 2x pro Wuche bis am 6i, usserdem hani immer 45 Minute Mittagspause. Leider hani kei Herbschtferie, aso di nechste Ferie wered denn dWinterferie, aber das wirdi glaub knapp überläbe ;-) Ich froi mich soooo riesig dass schlussendlich min Traum doch no in Erfüllig gange isch zum uf e richtigi Kunstschuel zgah :-) De Nachteil isch natürlich dass ich mini alti Klass verlah wird, und dass isch würkli schad well dLüüt echt richtig kuul gsi sind :-( Mir hend aber versproche zum de Kontakt bhalte, und Tartu isch ja nid eso gross aso lauft mer sich sicher mal über de Weg...
Jaa, ich bi jetzt natürlich umega gspanne uf de Mentig und mini erschde Lektione, obwohl ich halt scho ebizzeli Angst han dass die alli mega guet sind und ich nid :-/ Aber ich warts jetzt mal ab und ich bin mer zimmli sicher dass es mir nuscho vo de Atmosphere her gfalle wird :-)

Ich han scho sit gester Abig gwüsst dass ich sehr wahrschindli mini Schuel wechsle mues, has aber ebe nanig in Blog welle ineschriibe well ichs mini Klasselüüt selber ha welle sege... Drum isch de Schueltag am Friitig zimli komisch gsi, zwüsse dass es din ledschde richtige Schueltag isch, aber es nöd säge chöne wells nanig offiziell isch. Wonich es ihne denn aber am Friitig Namitag gseit hend hend sie sooo schnüssig reagiert, vowege dass sie's mega schad findet aber sie mega toll gfunde hend mit mier i de Klass und ich ihne fähle wird.. :-))

So, und jetzt na zu mim spassige Namitag/Abig: Womer fertig gsi sind i de Kunstschuel simmer zerschd Pizza für de Znacht go hole und nacher hemmer dJoyce vo ihrem Dihei abgholt und sind  zu mim Dihei gfahre. Dete hemmer ois parat gmacht, Pizza gesse und jaa, halt so die Sache :-) Wommer denn am 6i hend welle loslaufe zum uf de Bus gah hets natürlich voll ahgfange regne... Leider hanich irgendwo min Schirm verlore, aso hemmer churz möse warte und sind denn halt eifach im Nieselrege zu de Bushaltestell gloffe. De 16 ab Bus hemmer verpasst, aber eigentlich het am halbi wieder eine sölle fahre. Es isch am halbi denn au en Bus cho, de het ois aber us irgend emne Grund nöd ihstiige lah, aso es het nume öber derfe uuustiige. Wo denn bis am viertel vor immer no kein Bus cho isch und mir total durfrore gsi sind hemmer ois entschiede bis zum Lõunakeskus zlaufe, dete fahred reglemässig Büs bis id Stadt. Aso simmer irgendwo nebed ere Landstrass am laufe gsi wo plötzlich en Bus neben ois ghalte het und ois ufgablet het :-D Mir hend denn de Euro fürs Busbillet ahnegleit, aber irgendwie het de Busfahrer sGeld nöd gnoh und eus nume komisch ahglueget, bis es Meitli cho isch und eus uf Englisch erklärt het dass de Bus gratis isch. Okei guet, simmer mal anegsesse; und plötzlich isch dFrag ufcho: wo ahne fahrt de Bus eigentlich? Nach ere viertel Stund simmer denn ENDLICH in Tartu ahcho, und mir sind ois bis zu dem Ziitpunkt nie ganz sicher gsi ob mer wückli jemals ahchömed ;-)
Denn hemmer de Luis und de Alejandro (Ustuschschüeler us Mexico) troffe und sind ines Kafi gsesse bim Rathuusplatz. Am 9i sind sie denn heigange und dJoyce und ich hend e paar Lüüt us minre Klass troffe. Mit ihne simmer denn chli in Tartu umegloffe, z.B simmer e halb Stund ahgstande damit mer uf en Turm ufechönd womer mit emne Teleskop de Mond chan ahluege, mer het bim düreluege aber eifach nume en wiise helle Fleck gseh, totally worth it! ;-) Und süsch hemmer eifach na anders luschdigs Züüg gmacht...
Ja, am halbi 12i het mich denn mini Gastfamily ufgablet und mir sind hei gange... 

Aso denn, bis hüt Abig ;-)