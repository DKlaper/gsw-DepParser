kool!

Tadaaaa: de erschdi Schueltag isch erfolgriich überstande! :-D
Am morge am halbi 7ni hani müse ufstah, und am halbi 8i simmer vo Dihei uus losdüüset. D'Liska het mier mis erschde Zimmer zeiget und denn isches mit ere Doppellektion Gschicht losgange. 
Ich ha sogar es paar Sache verstande! En luschdige Banknachber hanich usserdem gha: er isch e halb Stund z'spat i di erschdi Lektion cho, het weder en Schriiber no Papier debii gha, isch di ganz Ziit am umenervösle gsi und irgendwenn het er de I-pod führe gno (ja, zmitzt i de Lektion :-D ) und ahgfange Musig lose! Haha ich ha fasch sMuul nüme zue bracht, de Lehrerin isches nämlich total egal gsi :-D Ich vermuete jedoch dass mich di meiste au e bizzeli schief ahglueget hend, well mich natürlich wieder kein einzige Lehrer vorgstellt het... Irgendwenn hends denn aber e paar mitbecho dass ich e Ustuuschschüelerin bin, und hend mit mier ahgfange rede: es lauft also, wenn au no es bizzeli harzig ;-)

Nacher hani e Doppellektion Franszösisch gha, leider bin ich in Ahfängerkurs (und es sind würkli Ahfänger gsi!) gsteckt worde, dete hends dBuechstabe glernt und en "Text" glese- ich het nöd denkt das Franz sooo eifach chan si ;-) ab morn gang ich denn in fortgschrittene Kurs...

D'Lektion Physik isch genau so eifach gsi, das hends anschiinend au zum erschde mal... Aber da ich sowieso keis Wort verstahn TÖNTS für mich zumindeschd neu ;-)
Grad druff abe hetted mier Zmittagpause gha (die duured übrigens nume 20 Minute...), ich und e Klassekollegin hends leider nöd so im Griff gha und hends voll vergesse. Si het denn i de Reschdliche 10 Minute würklich no es ganzes Menue innedrucke chöne, bi mier als langsami Esserin hets nume für en Baby-Berliner und es Kohuke glanget... :-( Morn machis besser!

I dere ganze Verwirrig hanis denn au voll verhängt zum i dAhfängerlektion fürs Estnisch gah, ich bi nemli mit de andere mit i di 2ti Lektion Physik- Upsiiii! Ich has denn aber gmeldet und versuechs eifach am Friitig nomal ;-)

Was super luschdig gsi isch, isch dass die im Miina Härma Gümnasium anstatt e Pauseglogge klassischi Musig laufe lönd :-D Ich bin am Ahfang gar nöd druus cho wieso die immer so komischi Musig laufe lönd und denn uf eimal alli ufstönd und umelaufed!
Was ich au na ha welle verzelle: ich bin nid di einzig i minere Klass wo kei Estnisch chan- es het en International Student us Latvia, sini Eltere sind vor emne Jahr da ane zoge... Ich bi also nid di einzig :-D

Zum Schluss hemmer 1 Lektion Kunstgschicht gha, das isch glaub die komischdi Lektion vo allne gsi! Di liecht abgspaceti Lehrerin het eifach e ganzi Lektion lang Näme vo Helde i griechische Sage diktiert. Usserdem isch eine iihgschlafe, si het en denn z'ersch welle verschrecke, aber er het seeleruhig wiitergschlafe bis sie ihn wachgrüttlet het :-)

Am halbi 3 hanich denn endlich Schueluus gha und bi vo de Riina abgholt worde. Mir sind zersch mini Bankcharte go hole (die hani langsam au bruucht, ich bi jede Tag chli am shoppe..), si isch denn is Coiffeurstudio gfahre und ich bi mer schnell öbbis z'esse go poste. Nacher binich zu ihre is Gschäft go mampfe und si het mich denn uf di 4i i de Kunstschuel abgsetzt. Dete hets denn e chliini Ahsprach geh, und JAWOHL- si hend mich vorgstellt!! :-D Nacher het  mier dSekretärin grad 2 vo mine Klassemitglieder vorgstellt (sind ebizzeli jünger als ich, 14ni und 15ni), aber beidi ganz lieb :-) Usserdem het si mier extra de Stundeplan uf Englisch usdruckt und nacher ganz lieb erchlärt und mir sogar ihri Nummere geh, eifach für de Fall dass ich no Frage het :-) Ich bi echt froh dass ich i die Schuel chan, es gfallt mer scho jetzt total fesch. Und mer merkt eifach au dass dLüüt vill offener sind was Neus ahgaht, ich wird vill besser ufgnooh als uf em MHG...
Ich han jetzt am Mäntig bis am 6i, am Tsiischdig bis am halbi 8i, am Mittwuch bis am halbi 3, am Dunnstig bis am 6i und am Friitig bis am halbi 2 Schuel- das gaht eigentlich na. Wenn ich id Kunstgschichtlektione i de Kunstschuel gah wür hett ich 2 Lektione meh pro Wuche, aber ich lahn das jetzt zerschd mal sii bis ich dSprach einigermasse verstahn :-)

Am 5i bini denn vo de Riina abgholt worde und mier sind zeme (wiedermal) go poschde. Ich han neui Finke (mini alte sind vo de Hünd als Spilzüüg benutzt worde! :-O), neui farbigi Chugelschriiber und superkuuli Filzstift- die hend grad emal €1.50 kosted! Und mega tolli Leggins hani au kauft :-D




 Also, das wers au scho wieder gsi für hüt... Ich chan eu also sege dass es mier im Moment sehr guet gaht und ich väga (sehr) happy bin!
Han eu alli gaaanz feschd lieb :-)