25.09

Terviist!
Hüt han ichs aso besser gmacht mit de Schueh ;-) Dick und warm münd sie sii, denn überlebt mers au im 10 Grad chalte Estland :-)

Damit ich, au wenns na chälter wird, nöd früüre dun ich mier etz selber en Schaal stricke... D'Riina het mer wieder is Gedächniss gruefe wies funktioniert :-) Ich bi zwar na wahnsinnig langsam, aber ich wirds eu wüsse lah wenni de Schaal fertig ha...

 Jaa, im Moment bini leider ebizzeli vercheltet, bestimm welli am Sunntig nid id Sauna bi ;-). Ich dun jetzt aber gaaanz vill Tee trinke und Honig esse, denn bini schnell wieder fit!I de Schuel isch eigentlich nüt spannends passiert, usserd dass hüt e Frau i de Estnischlektion gsi isch wo vor langer Ziit mal uf em MHG gsi isch. Sie het ois denn 20 Minute lang vorgschwärmt wie guet die Schuel seg und wie wichtig di Englischi und Russischi Sprach isch. Usserdem isch si sehr empört drüber gsi dass mer z.B i de Schwiiz kei Russisch uf de Schuel lernt. Ach ja, und Chinesisch söll mer au lerne.. Usserdem het sie gseit dass mer uuuuunbedingt es Ustuschjahr söll mache (JACKPOOOT ;-D). Am halbi 4i isch denn de Schueltag au schowieder verbii gsi, dRiina het mich abgholt und mer sind Hei gfahre, ich han mini Tonne vo Englischufzgi gmacht und nacher hemmer Znacht gesse und chli TV glueget. Okey, han jetzt grad Herz und Zunge gesse vo irgend emne Tier :-O. Sie hend mir eifach 2 chliini Stückli Fleisch aneghebet und ich has natürlich gesse; dass es Herz und Zunge isch hends mer ersch nacher gseit ;-). Mues aber zuegeh, isch nidemal so schlecht... Das wers au schowider gsi vo mim Tag. Ou nei, öbbis na: Geschder isch bim Fernsehluege e Bierwerbig uf SCHWIIZERDÜTSCH uf emne Estnisch Fernsehkanal cho!! Mir sind fasch dAuge usem CHopf gheit woni das gseh ha :-D. Ich ha leider vergesse welli Marke, aber falls ichs Video uf Youtube finde schicki eu de Link ;-) Okey, das wers jetzt definitif gsi; ich mus go wiiter lisme ;-)Bybye