13.01

Hey mini Süesse :-)
Tschuldigung dass ich wieder so nahglah han im schriibe, aber i de ledschde Täg isch eh nix weltbewegends passiert.

Am Mittwuche hemmer nidemal Schuel gha, de Bus vo üsere Lehrerin isch irgendwie nid gfahre. Also hemmer schön chöne Dihei bliibe, ufruume und Estnisch lerne.

De Dunnschtig isch meh mit Schuel gfüllt gsi.. Zerschd e Stund Geometrie womer underanderem Bilder vom M. C. Escher ahglueget hend, für die wonen nid kenned: unbedingt go google, sini Arbeite sind uh spannend. Nacher isches wiitergange mit 2 Lektione Zeichne, mer hend mit Chride es Stiillebe wo mit vill Liecht belüüchtet isch abzeichnet. Ich bins mer eigentlich gwöhnt zum immer so chli i de Mitti umezschwümme was dQualität vo mine Bilder ahgaht, drum binich mega stolz gsi wonich uf eimal super vill Kompliment für mis Bild und min Zeichnigsstil becho han :-).
Vom viertel vor 3 bis am halbi 5i hemmer zum Schluss na e Computerlektion gha, wommer zimli kuuls Züüg mit Photoshop glernt hend zum Bilder professionell bearbeite. Wie zum Bispiil en Elefant imne neue Landschaftsbild ihfüege, und zwar so dass mers überhaubt nid gseht! ;-D
Denn isches heigange, und uf di 8i bini mit em Bus schowieder nach Tartu gfahre zu de Sigrid, ere Schuelkollegin. Spöter sind denn na 2 Kollege vo ihre und ihren momentane Nid-Fründ dezuegstosse, und geg di 11i binich mit ihne id Stadt wonich inre Bar e Kollegin usm zweite Kurs troffe ha. De Plan wer eigentlich gsi zum spöter zeme in Gen-Klubi zgah, aber dParty dete hends nacheme ziitli gschlosse well zwenig Lüt dete gsi sind, aso hemmer eifach di verschidene Pubs abklapperet. Es isch aber eifach zuu chalt gsi, sowieso hemmer im Moment wieder en Chälteihbruch: under -20 Grad isch ganz normal. Drum bini irgendwenn am Morge total durfrore mit em Taxi heigfahre, inkl. de Heruseforderig am Taxifahrer de Weg hei uf Estnisch zbeschriibe ;-).

Am Friitig isch nüt spannends passiert, am Abig isch de beschdi Fründ vo minre Schwöschder zu ois cho und susch eifach entspanne, erhole und Fernsehluege.

De Samstig isch min Kreativtag gsi. Ich bin am Namitag id Stadt gfahre go günschdigi T-shirts chaufe und han denn Dihei ahgfange si zbemale, ich dun e paar Fotis ufelade wenns fertig sind :-). Am Abig hend dKeiu und de Ken usserdem e chliini Privatparty gha, und da ich di einzig gsi bin wo nid trunke het hani uf die Saugoofe ufpasst und glueget dass si ned meh als ein Spiegel im Huus zerbreched ;-). 

Und hüt isch wieder relativ en easy Tag gsi, halt so chli uusschlafe, esse und Estnisch lerne.

Ich hoffe eu gahds allne ganz grandios und ihr gnüssed eue Januar i de schöne Schwiiz.
Bis ganz gli :-)