Salut :)
 

Und scho isch meh als en Drittel vom Ufenthalt verbi..
Letscht Dunstig het mini Gastmuetter mit ihrem Auto en Chline Unfall baut- wo aber nöd sie Schuld gsi isch- und het denn e neus Auto becho fuer es paar Teg. Chum het sie wieder ihre eigene Citroen chöne fahre, isch gester am spate Namittag zmitzt uf de Strass plötzlich nüt meh gange :) sAuto het müse abgschleppt werde, mini Brüedere und ich sind zum Glück vo de Grosseltere vom Bahnhof abkholt worde- Suscht hettemer chöne 30 Minute hei laufe, wil ufem Land hets kei Büs oder Taxis oder so ;)  Wemer grad vo Autos redet: Am Fritig isch min Vater so heicho, und seit, er hegi e Mus im Auto kha!! Und sie hed eifach nöd wele use.. Also het er e Musfalle mit Chäs ufgstellt und am nechste Morge isch sie denn tot iklemmt gsi...^^ 
Am Samstig Abig bini mit de Familie und Kollege en Wasserball-Match ( Angers-Bordeaux, sozege ich geg de Flo :P) ga luege. Bin natürli für Angers gsi, sie hend aber ganz knapp mit eim Punkt  verlore.. Aber Wasserball an sich isch no cool zum zueluege, ganz andersch als zum Bispiel Handball oder Fuessball ;) 
Am Wuchend hemmer denn - respektiv vorallem dEltere- müse dChuchi und de Essberich usrume und alles usestelle, wil sie die Wuche  en neue Bode samt Chuchi bechömed :) Sie sind momentan au dra, en Abau as Hus zbaue, wo später denn sZimmer vo minere Gastschwöster und sNeue Büro und de Gameroom inechunt.  Das heisst,  sWohnzimmer isch jetzt vollgstopft mit Tisch, Schränk und Stüehl, de Chüehlschrank stat im Gang, überall isch es voll Staub,  mier hend kei Herdplatte oder en Bachofe und mier ernähred ois die Wuche vo Brot, Chäs, Dosefood und Nudelsuppe :D 
Das Wuchenend gats denn it "La mine bleue" mit allne AFS-Ustsuchschüeler i dere Region. :)
Bis zum nechste Mal, 
Bastian

E chlini Demonstration in Angers. Verstan leider nöd, warum ;)


Französischi Chäsplatte :)





Die Holzmännli sind us Afrika, wo min Gastvater ei mal im Jahrschafft und die denn mit nach Frankrich bringt :)


"Compi-Ecke" 





