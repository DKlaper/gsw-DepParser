20.01

Hey mini liebe :-)

Bi ois isch de Winter wieder in voller Stärchi zruggcho: -20°, Glattiis und Schnee überall.. Nach minere Meinig chöntis jetzt denn wücki bald Früehlig werde, aber immerhin het ledschd Wuche dSunne mal für e paar Stunde gschunne was e zimmlichi Usnahm gsi isch. Obwohl alles grau und chalt isch druckts aber nid würkli uf mini gueti Luune :-).

Am Dunnstig hets ahgfange mit einere Stund Geometrie wo mer die Bilder ahglueget hend wo wenn mer richtig luegt es 3D Bild gseht :-D Ich han zwar nacher für de reschd vom Tag Chopfweh gha, aber fürs Erlebniss hets sich glohnt! Zum Schluss hemmer 2 Lektione Zeichne gha womer zum erschde mal ahgfange hend Porträits zeichne. I de erschde Stund hemmer en Gibschopf abzeichnet, i de zweite Stund lebendigi Modell (unteranderem mich, isch verdammt ungmüetlich 20 min under Beliechtig sitze..).
Nach de Schuel bini wieder e Stund go schwümme und denn sind dKeiu und ich mit oisem Dad heigfahre womer Sache imne superkuule Online-store für nume 5 Pfund pro Stück bstellt hend. 

Am Friitig hend mer zum erschde mal sFach "Portfoolio" gha, mer lerned dete (wie mer im im Name scho gseh chan) es professionels Portfoolio mit oisne Arbeite zemestelled. Üsi Lehrerin isch mega kuul, underanderem well si stottered und ich si mega defür bewundere dass si trotz dere Sprachbehinderig Lehrerin worde isch wo si grundsätzlich immer vor anderne Lüt redet. Die Frau isch super, ohni Witz!
Nacher isch es wiiter gange mit Komposition womer mit Kirigami ahgfange hend, so was wie Origami aber mit schniide. Saukompliziert!
Zum Schluss na ei Lektion Fotografie womer di verschiedene Kameraihstellige ahglueget hend und denn ei Lektion Geometrie, dete hemer aber nid wüli vill gmacht.
Und denn isches schowieder Hei gange is Wuchenend :-D I de Nacht isch denn zu oisre Froid üses Bett usenand broche, i 3 Teil :-D. HALLELUJA!

Drum isch am Samstig zum einte Bett-flicke ahgstande, zum andere isch de Sidecut wieder cuttiert worde vo mim super Gaschdmami :-) Und süsch isch eich nid vill meh passiert am Wuchenend, halt wie immer Estnisch lerne und das Züüg.

Sodeli, jetzt mun ich en supergruusige Flugzüügfilm mit giftige Schlange fertig luege :-D
Ich hoffe bi eu isches nid all zu chalt und ihr hend alli e entspannti Wuche vor eu...