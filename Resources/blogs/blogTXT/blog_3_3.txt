the uniforms

Hmmmm ja, ich han scho lang lang wele schriebe, aber d'Ziit wird langsam chli knapp da, mir händ euis scho überleit, ebmer en 2-wuche-plan seled ufstelle, dasmer na alles chönd erledige womer wänd. 

es isch wieder viel los gsi, aktuell hani au na e gschicht z'verzelle, wo uf mini choschte gaht, aber dadezue spöter :-)



letscht wuchenend simmer jetzt ebe det in marmot basin gsi, nächi jasper. und denn häd sich wieder bestätiged wasi da eifach so absolut liebe: chli umeverzelle, dasmer skichleider wet uslehne und scho klappet das! und de schnee, das chamer sich gar nöd vorstelle. ich weiss, das isch jetzt nöd nett vo schnee z'schriebe. aber am sunntig häds de ganz tag gschneit und es häd so tüüfschnee anegleit, dasses euis allne sooo egal gsi isch, dassmer u mega nass worde sind mit de ziit. sogar de moro - de mexikaner - häd dureghebet. mich händs einisch müesse liecht go usgrabe usem tüüfschnee, bin doch chli inere schwierige situation gsteckt :-) aso sägemers so, ich hamer denn mit de schiistöck vom daniel chöne helfe, aber selbst die sind bis zu dem teil womer sich chan hebe im schnee versunke. und das alles sozäge ufde piste! wasmer euis eifach de ganz tag nie überleit händ, wenn d'skipiste so voll schnee sind, gsehnd evtl. d'strasse au ähnlich us. ich bin chli dur mini zwiespältigkeit ufgfalle - vor doppeldiamant-schwarze-piste (oder wie die gheisse häd) nöd mit de auge zwinkere, aber denn bi dene strasseverhältnis fasch in ohmacht falle... ihm hotel häd sich au na chli e lustigi gschicht ereignet: d'sandra und ich sind da offiziell d'mamis (ufgrund vo alter und sozialem verhalte und evtl. seriosität...), s'zimmer hämer mit de beide franzosinne teilt und am samschtig abig womer zrugg is hotel cho sind, isch doch tatsächlich nur s'bett vode müettere gmacht gsi, vor allem händs sich bi euisem bett würkli mega müeh gäh, händ mir glachet :-))




ok und denn di beide uniform-stories. letscht donschtig, wenni mi nöd tüsche oder zischtig, am morge früeh isch de alarm los gange. de kennemer ja scho vo de füürüebig womer mal gha händ und mir händ euis scho gfraget, ebs ächt namal e üebig git oder nöd. uf jede fall ja, evakuieremer halt die 13. Stöck vo de Residenz namal (zum glück bini im 1. stock, man bemerke: im notfall gaht natürli de lift au nöd, aso im dümmschte fall 13. stöck stege laufe...). D'Anita isch prompt dur di falsch tüür usegloffe ide morgemüedigkeit, de häds grad namal piipsed, aber niemmer häds gmerkt, huuuch :-) und denn was euis chli verunsicheret häd isch, dass s'füürwehrauto inkl. füürwehr det gstande isch (s'rosarote auto kenneder ja scho!). hani na en churze moment a mim laptop umegstudiert wo ja na im zimmer bliebe isch. uf jede fall da drus hämer gschlosse, dasses e grösseri üebig isch und händ de starbucks agstüüret. womer zrugcho sind hämer wieder inechöne. im verlauf vom tag isch denn uscho, dass eine bide wasser-sprinkler-alag im zimmer (aso sprützt wasser im notfall) chleider oder susch was ufghänkt häd und dass denn e chlineri fluet usglöst häd im 8. stock und SELBSTVERSTÄNDLICH drum s'ganze huus muess evakuiert werde. häd denn immerhin na es schöns föteli gäh! (naja isch halt bewegig dinn...)


und denn aber na das, isch zwar umstritte ebs schön isch - mir gfallts :-) isch ufem weg id schuel...



ok, und denn wilmer nani gnueg uniforme gseh händ, hämer am samschtig abig, womer so elend lang dusse händ muesse warte bismer i euisi bar inecho sind, na polizischte atroffe. ich han wie immer wele es heimlichs föteli mache fürd vivi und denn häd aber eine vode südamerikanische gspänli - wo immer so guet zu euis lueged - gfraget, ebmer es föteli mitne döfed mache. ich weiss isch nani spannend und die gschicht endet au nöd guet für mich. wiiiiil: er häd natürli mitem argument gfraget, dasmer nöd vo kanada seiged und so wiiter. denn häd de polizischt gfunde, mir müessed e ID oder so zeige, wasi au han wele mache, aber woni de erscht satz gseit han, häder so gfunde: "ou nei, isch guet, de akzent seit alles!" oder i dem stil, hahahahaha. so viel zu mine englisch-fortschritt, defür au da wieder es schöns föteli!



jetzt hani langsam chli es foto-überagebot, aber na viel zum zeige eigentlich. ja nu, mir müend ja au na öpis z'rede ha, wenni dihei bin ;-) aber vilicht na es foti vom gröschte edmonton oilers fan: 















oder d'swiss twins im usgang:












oder au bim snowboarde:















ja und wie d'zuekunft vo mim blog usgseht, wird sich zeige. ich glaubs di sentimental phase vo euis allne ustuuschstudente isch iglüütet, di letschte zwei wuche sind abroche. mal luege wie mini verfassig usgseht, hehe. hüt simmer na di über-romantisch wiehnachtsbelüchtig bim legislatur-gebäude go aluege, woni au plötzli schön gfunde han - das verspricht nüt guets. statt glüehwii häds heissi schoggi gäh - uf de strass wird ja kei alkohol trunke, susch gits denn wieder es rendez-vous mit dene beide herre witer obe...

zum schluss na di guet nachricht, dasses scho dezember isch - de movember isch verbi ;-)
(ich hoffe, i dem zämehang ischs glich na ok, dasi am rob sis föteli han döfe bruche, aber ich han jetzt ein monet lang under em ablick vo sim schnauz müesse liide, hihi)



soooooo defür ischs en lange biitrag worde, hoffentlich hilfts chli für de mäntig-morge... bis balde :-)
.