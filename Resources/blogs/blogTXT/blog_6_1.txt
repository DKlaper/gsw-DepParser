Nach dene Täg in San Diego isches denn wiiter gange zu mim Onkel nach Wyoming, ab in Schnee. Die ganz Reis det ane het scho super agfange, da mr hetet müsse über 200 Dollar Übergepäck zahle (wäge wem ächt :-)), was sich denn zum Glück als Missverständnis usegstellt hät :-) Nacheme ganze Tag unterwägs im Flugzüg und Warteziite simer denn am Abig emal in Jackson Hole acho und dMolly isch eus cho abhole, da min Onkel e Wuche vorher en Skiunfall gha het und sis Bei nöd het döfe bewege. Mir sind denn i euses Huus und sind gad igschlafe.


Die erschte 2 Täg hämer mit Schneetöff fahre, Tierfüettere, Ässe choche und Natur gnüsse verbracht. De Dan und dMichelle sind 2 Cowboys wo uf de Ranch schaffed und die 2 händ immer guet uf eus glueget und vil mit eus undernoh. Mir sind ganz ellei mitem Dan id Berge gfahre mitem Snowmobile, händ Elch gseh und e super Ussicht gnosse.








Am 3. Tag simer denn uf Jackson Hole echli go umeflaniere und pöschtele, isch e herzigi Stadt voll im Cowboystil, em Roger hets mega gfalle. Aber bi so minus 25 Grad isches denn echli chalt worde und mir sind wieder retour uf dRanch. Am Abig simere mit de Michelle id Elkhorn Bar, e volli Cowboy bar wo all rächt guet parat gsi sind, richtigi Cowboys halt :-)






Leider isch denn scho de letschti Tag vor de Abreis cho und mir sind no de ganz Tag uf de Ranch gsi und bim Onkel Hans. Am Abig simer denn mitem Dan und de Michelle go Znacht ässe will si so lieb gsi sind und immer zu eus glueget händ. Die letscht Nacht hämer im Hotel verbracht da euse Flug früeh am morge het sölle gah......
 

Uf die 6si isch denn euses Taxi cho und het eus zum Flughafe bracht da euse Flug am 8ti het sölle flüge. Die lieb Frau am Schalter het denn gseit das euse Flug gstriche worde isch und mir erscht am Mittag chönd flüge. Da de Roger aber id Schwiz het müesse und so nie sini Flüg verwütscht heti hät sie ihn no schnell i eine chöne dri schleuse, mir händ eus nöd emal richtig chöne verabschiede, scho det hani dänkt isch en super Tag. Er het voll müsse dur de Zoll ränne und weg ischer gsi. Ich hans mir denn ufem Sofa bequem gmacht und mal 5 Stund gwartet, woni denn han welle go ichecke hets gheisse er sig wieder gstriche wägem Schnee er flügi am eis. E stund spöter er flügi am 3 und denn am 5 und am Schluss sind all cancelled worde. Han denn vo irgendwo ghört dases en Bus nach Salt Lake City git und das sWätter no 3- 4 Täg so schlächt bliebt, was gheisse het ich wär no 4 Täg det feschtghocked. Bin denn mit Müeh und Not i de Bus cho ( händ natürli alli Lüüt welle ) und bin den 7 1/2 Stund det drin ghocked und so um Mitternacht emal am Flughafe acho. Die händ mi denn uf de früehschti Flug richtig San Diego buechet. Das het gheisse bin zerscht no ines Hotel 4 Stund go schlafe und denn am nächschte Morge äntli richtig Sabl abgfloge. Die Arm het sich de Afang vo ihrne ferie sicher au andersch vorgstellt. Wär sie ja eigentli mitem Auto go abhole etc. Aber zum Glück bini mit nur eim Tag verspötet denn acho und nöd me :-) Aber isch ja alles guet gange und drum isch das ganze denn schnäll vergässe gsi :-)












