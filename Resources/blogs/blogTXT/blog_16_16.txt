6.05

Ich han am Mittwuch sit ere Ewigkeit zum erschde mal Älplermaggeroni gesse, natürlich selbstgmacht :-). A minre Gastfamilie hets mindeschdens genau so guet gschmöckt wie mier, aber ich glaub das gsehd mer au so ufm Bild. 



Usserdem isches a dem Tag endlich so richtig warm gsi, und da mier ja alli frei gha hend het das grad guet passt.

Am Dunnstig hani vom 1 bis am viertel ab 4i Schuel gha, drum hani am Morge chöne lang mit de Anu und mine Gastschwöschdere tratsche. Nach de Schuel bini schnell heigflitzt, han probiert ebizzeli Ordnig i mis Chaos zbringe und nin zrugg id Stadt gfahre go d'Laëtitia abhole. Zeme simmer zrugg hei, hend ihri Sache deponiert und sind wieder zrugg id Stadt gfahre womer zeme en Tartu-Abig verbracht hend. Merkwürdigerwiis isch aber a dem Abig fasch nüt los gsi i de Stadt usserd e paar verchleiditi Clowns, üsi Theorie wer das alli i de ledschde paar Täg so vill Party gha hend dass si e Regeneration brucht hend :-D
Wie au immer, mir hend drum eifach zeme n gmüetliche Abig verbracht und sind au nid all zu spat heigfahre- ich han nemlich mini Sache für de Wuchenendsusflug nach Lettland mit YFU immer nanig packt gha. Ja genau, en Usflug dur ganz Südestland, und denn dur Lettland bis nach Riga womer 2 Täg blibe sind :-D

Ich wird eu aber vo mim Wuchenend s'nechst mal verzelle, ich han nemlich nonig alli Fotene und die find ich fast s'wichtigste vo dem ganze Abentüür.

xx