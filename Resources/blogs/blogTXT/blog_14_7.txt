Rückblick ufs Weekend...

Hallo alli diheiblibene...
Leider bin ich chrank vo dänne Air Conditions... Bin vorher mitä Rhonda bim Doctor gsi. Zum guete Glück han ich kei Schweinegripp :) Ich muen jetzt Antibiotika näh und es Wiili dihei blibe, bis ich mich wieder guet fühle. Ich würd viiiiil lieber id Schuel, ich verpasse sicher viil intressants... :( Wenigstens chan ich eu jetzt mal chli meh über Australie verzelle:
Also da händs ja echt komischi Agwohnheite und Vorschrifte...rauche därfsch i keim Club, keim Restaurant (au nöd wänn dussä sitzisch), nöd am Strand und nur 5 Meter wäg vo dä Restaurants... Also wänn ich adä Food-Club-Shopping-Strass entlang laufe, muen ich immer luege dassi nöd z näch bi dä Restis bin...Uf dä Strass, am Strand und überhaupt überall idä Öffentlichkeit därfsch kein Tropfe Alkohol trinke! Das git suscht Buesse vo über 100 AUD... Wänn ä Party verlahsch, dänn chunsch immer Esse für dihei über... Ich bin ja dä Sunntig adä Taufi vo dä klein Ella-Bella gsi... Uiiii das isch ä anderi Story, verzell ich eu dänn nacher... Aber wo ich gange bin (bin früener hei wills mir so schlecht gange isch...) han ich än ganze Sack voll mit Brot und Chicken übercho.D Büs fahred nöd immer nachem Busfahrplan. Ich hets zwar schlimmer erwartet, meistens fahred d Büs scho pünktlich. Bin uf jedefall na nie z spat id Schuel cho oder so... Aber eimal händ d Anna und ich über ä halb Stund uf än Bus gwartet, obwohl normalerwis all 10 Minute eine söt cho... D Australier hüpät dich pauselos ah wänn a dä Strass entlang laufsch... D Anna und ich fräged eus würklich... Und wänns mitem Velo unterwegs sind und a dir verbi fahred, schreieds immer wie hübsch sie eim findet... tztztz... da sind eusi Europäer also um einiges aständiger und zrugg haltender... Au idä Disco wänn dich eine hübsch findet, chunt er ane und fangt eifacht ah rede... Das kenn ich so würklich nöd!
Surfers Paradise




Jetzt wot ich eu mal vo mim Sunntig verzelle... Ui ui ui das isch ja ä Gschicht.... Ich bin SCHOCKIERT...Also erstmals hetät mer ja sölle ad Taufi vo dä Ella (d Enkelin vo minere Gastmuetter). Ich han eifacht d Anna mitgno, will ich nöd han wellä allei gah unter all dänne Iheimische verstahn ich amigs halt z wenig. Am 9i händ d Anna und ich müesse parat si. Dänn am 9i hät d Rhonda mir erstmals Toast gmacht. Ihre Ex-Ma isch au bi eus gsi, dä isch jetzt für 1 Wuche in Australie, lebt aber eigentlich in Neuseeland. Dä Phil... Isch ganz än liebe. Han hüt d Rhonda gfrägt öb sie und dä Phil sich na liebed, will die zwei echt usgsehnd wie es Paar und si verbringed soooo viil Ziit mitenand. Dänn hät sie mir gseit, dass sie zwei sich na sehr fescht liebed, aber das z viil passiert isch idä Vergangeheit für ä Beziehig... Er hät sie verlah und isch mit ihrere Kollegin zämezoge will er sich i die verliebt hät und dänn isch er aber wieder zrugg zu dä Rhonda und hin und her... Wie au immer. Öpe am halbi 10i simer dänn bi eus abgfahre, statt am 9i. Dänn hämer ufem Weg na än Neffe vo dä Rhonda gholt, dä Jeremiah. Ich het erwartet das mer direkt id Chile gönd, simer aber nöd. Mer sind zerst mal zu dä Jasmin hei (Tochter vo dä Rhonda und Muetter vo dä Ella & Ivy). Det hämer wieder Kaffi übercho... Sind dänn so 45 Minute det blibe und händ eus eifacht unterhalte. Dänn hät d Rhonda zerst än Teil vo eus id Chile gfahre... Mer muen sich das Mal vorstelle, es isch ä risä grossi Familie. D Jasmin und ihre Ma dä Irv sind nämli nöd di einzige. Dä Irv hät än Brüeder und dä und sini Frau händ 4 Chind und jetzt chunt sie dänn na Zwilling über... Dänn händs nacher 6 Chind und zwar 3 Jungs und 3 Mädels... D Zwilling werded ein Bueb und eis Meitli. Dänn sind det im Moment au na d Groseltere uf Bsuech... Dä George und d Lagna, beidi ursprünglich us Samoa, lebed aber in Neuseeland. Und dä Rhonda ihre Sohn isch ja au uf Bsuech, dä Hayden. Au er lebt eigentlich in Neuseeland. Uf jedefall hät d Rhonda scho mal d Anna, d Soana (eini vo dänne viile Chind), dä Jeremiah und mich id Chile gfahre. Scho dussä, vor dä Chile hämer eus gfrägt... D Anna, dä Jeremiah und ich... Was isch dänn das bitteschön für ä Chile???? Es hät usgseh wie sone Halle... Ich han echt gmeint ich stah vor äre Turnhalle oder so. D Soana isch scho mal gange, sie hät ja au alli kennt. Mir händ dänn na eis graucht und eus nacher mal ufes Mürli gsetzt vor dä Chile. Am 11i söt dä Gottesdienst afange. Am 11i isch dä Rest vo dä Family immer nanig ume gsi inkl. Baby wo het sölle tauft werde. D Soana isch dänn use cho und hät gseit mer sölled jetzt bitte ine cho, es fangt ah. Guet... Simer halt ine gange, sehr ungern eigentlich... Uuuund wieder: waaaas isch das???? Es isch würklich ä Halle gsi, vorne häts ä Bühne gha und eifacht so Stüel sind in Reihe det gstande. Uf dä Bühne häts öpe 6 Lüt gha eis dävo isch ä Frau gsi. Dänn händs afange singe mit Mikros und mit Gitarre händs gspiilt... Links und rechts häts ä Liinwand gha, wo dä Songtext gstande isch. Das isch würklich meh als komisch und speziell gsi... Alli sind ufstande und händ mitgsunge... Dänn händs irgenwie 3 Lieder gsunge und i däre Ziit isch dänn au dä Rest vo dä Familie endlich mal cho. Aaaaah ja, agleit isch mer det also wie idä Freiziit. D Manne händ Jeans agha und di einte obe es Hemd. D Fraue Röck oder halt au Hose und Oberteil.... D Anna und ich sind mega overdressed gsi mit eusne schöne Jupe und Bluse... Aber EGAL. Bim singe händ alli Lüt ihri Händ so komisch id Luft gstreckt... Ei Hand links ufe zum Himmel und di ander rechts. Ich han mich sooooo unwohl gfühlt... Dänn nachem singe isch sonen möchtegern Pfarrer uf d Bühne und hät mitem Mikrophon irgend öpis verzellt... Han zum Glück nöd so viil verstande. Dänn händs än Churzfilm uf dä Liinwand laufe lah. Au det kei Ahnig wases gredet händ, aber es hät sich recht fescht na Ghirnwäsch aghört... Dänn isch mal na än Topf verbi gwanderet, wo mer het chöne Geld inä tue. Dä George hät mir dusse verzellt, dass sini Söhn amigs dä halbi Lohn a däre Chile abgäbed. Dä George und sini Frau gönd nöd i die Chile und dä George isch mega trurig dass sini Söhn i sone Chile gönd. Er findets ä Sekte... Isch es definitiv au!!! Und jetzt na s allerbeschtä a däm ganze Desaster!!! D Ella isch nödemal tauft worde!!!!!!! Was söll dänn das bitteschön???? Puuuuhhhh... Ich gahn uf kein Fall namal i die Chile! D Rhonda gaht au nöd immer, aber sie gaht viil mit und findets ä gueti Chile. Ihre Ex gaht nie und findets au ziemlich komisch und ihre Sohn genau so... Jede muess es selber wüsse!! Ich bin uf jedefall s letscht Mal gsi!!!
Nach dä komische Chile simer go Zmittagesse bi däm Paar mitä viilä Chind... Isch nöd schlecht gsi... Hät viil Chicken gäh und so Glasnüdeli, Kartoffelsalat, Brot mit Butter und grüene Salat. Mami, du chochsch definitiv viiiiiil besser als alli Australier!!! D Anna und ich sind nöd so lang blibe will ich eifacht chrank gsi bin. Dä Phil hät eus dänn nachem esse heigfahre. 
Ja und jetzt ligi i mim Bettli und probier nacher uf jedefall namal z schlafe, will ich suscht nöd gsund wird. Ich muen aber dringend gsund si inere Wuche! Han nödemal meh ä Wuche Ziit... Am Samstig chömed scho mini Eltere und min Brüeder! Froi mich so uf eu......

Eine vo viilnä Flüss in Mermaid Waters


Also hebed eu Sorg idä Schwiiz, passed uf eu uf! Und kei Shit mache....
Ah ja wo blibed all euri Kommentär???? Ich warte......
XOXOSabrina