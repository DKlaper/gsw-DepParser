8.01

Heyhey :-)
Zersch emal, derf ich eu mini Schwöscher aka Keiu vorstelle? Für all die wo nüme wüssed wie ich usgseh, si isch di uf de linke Siite ;-)



Geschder het dSchuel wieder ahgfange, und ich mus zuegeh: ich vermisse dFerie schowieder :-P. Zmindest es bizzeli.
Mir hend die und di nechst Wuche usserdem en spezielle Stundeplan, well die vom 2te Kurs es Spezialprogramm hend.

Am Mentig (und hüt genau so) hemmer ersch uf di viertel vor 11i Schuel gha. Wege de blöde Büs hend mer aber scho am 9i müse nach Tartu fahre, immerhiin hemmer denn na chli Ziit zum en Morgekafi poschde :-). Geschder hani, ehrlich gseit, nöd würkli vill gmacht.. Mir hend 2 Lektione Mathe gha, und dete chumi eifach nid mit mit mim Ahfängerestnisch :-D. I de 3te Lektion hemmer es neus Fach gstartet, nemi (Kunst-)Geometrie.. Vill hemmer det aber au nid gmacht, eifach verschiedeni Sache ahglueget was es alles beinhalted und so wiiter. Und zum Schluss na Englisch, isch ganz locker gsi aber ich bi trotzdem froh gsi wo am 6i endlich Schuelschluss gsi isch.. 
Oh genau, und e neui Schüelerin hemmer au becho. Si isch vor 2 Jahr i de Kunstschuel gsi, denn aber schwanger worde drum chund si jetzt zrugg zum dSchuel fertig mache.

Nach de Schuel sind mer heigfahre zum üses Mami abzhole und denn in  Shop zfahre. Im Lade sind e paar vo de Keiu ihrere alte Schuel gsi, und womer wieder Dihei gsi sind hends sofort gfräget: oh wer isch das gsie, was macht sie da, chömer si mal go bsueche usw.. :-D Es isch mega herzig, ich chum mer fasch scho chli vor wie es Huustierli :-).
Am Abig binich seeeehr unproduktiv gsi, ich has nidemal gschafft zum Estnisch lerne so müed bini gsi... D'Keiu isch scho am 10i go schlafe, und i de nechste 2 Stund wo ich na wach gsi bin isch si 3 mal ufgwacht und het ahfange über irgend en Traum mit Fläsche zrede. Ich gwöhn mich langsam a ihres im-schlaf-rede :-).

Hüt isches wesentlich spannender gsi i de Schuel! Ahgfange mit Fotografie, wonich voller Stolz han chöne uf Estnisch sege dass ich nume e chliini Digitalkamera ha und sFotografiere nie wüki glernt han.. Mer hend zwar nonig vill gmacht i de Stund, aber es tönt scho jetzt mega kuul.
Oh genau, isch mer grad in Sinn cho: dSchuel hed dEssenstalons uf 90 Cent kürzt.. Mini Theorie isch dass si eus uf e Diät setze wennd well so natürlich dPortione relativ chlii sind, wennd nid selber wodsch dezue zahle ;-). Ich finds aber eich na guet, mir hend nemlich sooo vill guets Esse da Dihei dass ich befürchte ich gange bald uuf wie es Ofechüechli..
Uf jede Fall hemmer nachm Zmittag "Formlehr" gha, mer hend dete ahgfange mit Lehm 1 zu 1  di underi Hälfti vomne Gibsgsicht abzbilde. Mir hend aber na paar meh Lektione zums fertig stelle, isch nemli na schwieriger als mer denkt.
Und zum Schluss hemmer wiedrmal e Computerlektion gha, hüt hemmer mit Photoshop und Pixel g'arbeitet. Nacher sind mini Schwöschder und ich abgholt worde und mer sind mitme churze Abstecher in Lade heigfahre.

Jah, und jetzte hemmer en gmüetliche Abig vor eus :-)
Bis gli!