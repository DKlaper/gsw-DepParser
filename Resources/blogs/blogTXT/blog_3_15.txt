the story of the bison

ja genau, aso am weekend hämer ja wele uf jasper oder banff. leider sind all hotels, hostels, etc. usbuechet gsi, wils es verlängerets wuchenend gsi isch (mäntig isch labour day gsi...). denn hämer (sandra und ich) halt am sunntig und mäntig es auto gmietet zum d'gegend vo edmonton chli unsicher zmache. am sunntig ischs in elk island nationalparc gange. das isch e gegend mit verschiedne chline see, mega schön. mer chan ca. 10 verschiedeni wanderige mache. mir händ euis für e 13km wanderig entschiede womer bison chan gseh. de ganz weg hämer chli über die bison gredet und spure gsuecht und so. amene sichere plätzli churz vor endi vo de wanderig hämer denn chöne zmittag ässe, vorher ischs euis chli zunsicher gsi, wils eifach nur de weg und nachher büsch oder wald gha häd. mir sind denn so devo usgange dasmer jetzt keine me werded gseh, doch churz vor endi isch so eine ufem weg uftaucht. isch denn e chli doof gloffe, wil de 1. RIESE gross gsi isch und 2. genau ufem weg uf euis zuecho isch. mir händs denn plötzli chli mit de angscht ztue übercho. vor allem wilmer kei awiesige übercho händ wiemer euis seled verhalte usser dasmer en nöd seled berüehre (danke, wiemer lust gha häted sonen riese bull z'berüehre...). zersch simmer retour gloffe, aber mir händ ja nöd grad lust gha me als 10km namal zlaufe uf di ander siite, aso hämer euis denn einisch entschiede chli vom weg weggah und ihn denn so durelah. er häd euis denn so agluegt und isch verbigloffe, aber churz bevormer wieder uf de weg händ wele gah, häder eifach wieder umkehrt und mir händ gmeint, er chöm genau zu euis. hahah, s'herzli isch chli strapaziert worde. womer denn die situation gmeisteret händ, simmer denn froh gsi dases bald fertig isch und mir kein bison me gsehnd :-) und de mitem bäre go aluege überleggemer euis vilicht doch namal. de banff nationalparc staht jetzt neu am wuchenend inere wuche ufem programm und zwar z'14. das wird es rechts unterfange das z'organisiere...! aber wird defür au lustig mit allne internationale studente (vo ecuador, östrich, holland, frankriich, mexico, schwiiz, ...)

oooh ja und am abig hani en pingpong-match gäg de holländer gunnä, chch. wobi mittlerwiile stahts scho 1:1...:-(

am letschte mäntig, labour day, simmer denn d'gegend südlich vo edmonton go erforsche. das isch nüm ganz so spannend gsi wie de oste, wil im oste häds all paar kilometer wieder sonen schöne see. de daniel from switzerland isch au debi gsi, haha, de arm häd jetzt vo euis de übername übercho und wirden nüme los. er isch ebe überall so bekannt, immer wennd mit öperem redsch und seisch chämsch vo de schwiiz, frageds di ebd de daniel kennsch! hihi. naja defür heissed d'sandra und ich jetzt swiss twins, isch au nöd schlecht :-) uf jede fall schlussendlich hämer sones mais-labyrinth gfunde mit suschtigem vergnüegigspark. s'allerbeschte dra isch sones luftküssi, wo eigentlich es trampolin isch. das häd soooooo spass gmacht!! zersch sind nur chind und mir gsi, aber plötzli händ denn na anderi erwachsni de spass dragfunde. git denn au dadezue föteli. ja susch häds ebe na das labyrinth gha, woni nie me usegfunde häti, wäri elei gsi :-) denn es säuli-renne, es gmües-schüsse mitere schlüderi oder so ufen alte bus und eifach na en spielplatz. und überall häds picknick-plätz da. voll gmüetlich.

am abig simer go s'auto abgäh und uswärts go ässe imene mega feine restaurant: lachs anere maple-sirup-sauce mit sozäge früehligsrolle gfüllt mit härdöpfelstock und feins gmües :-) de plan wär natürli gsi nachher is bett zgah, mir sind ca. am 10i zrugg zu de residenz cho und am zischtig isch de erscht schueltag gsi. ja und denn hämer d'östricher troffe ide lobby vo de residenz, mir seled au na cho. im hudsons (sozäge s'roadhouse vo edmonton, näch vode residenz) isch e back-to-school-bash agseit gsi. us integrationsgründ hämer denn zuegseit eis bierli go trinke. sind denn zwei oder so worde. am 12i so wils s'erscht mal schuel gsi isch nächscht tag wele heigah, isch würkli alles eigentlich guet gloffe. und denn chunt wieder de eint östricher und findt mir müessed na en schlummi nä. ich han ja kei mitbewohnerin bis jetzt und denn isch natürli mis zimmer usgsuecht worde für de schlummi. zerscht z'viert und alles nach wie vor i.o. aber denn sind nachher die wo na im hudsons gsi sind au cho und irgendeinisch di erschte wieder gange, etc. naja und di letschte am 5i. wieder mal so typisch ich, genau denn wenns nöd plant isch...

ja das wärs eigentlich so chli. s'spanisch isch hüt chli spannender gsi und jetzt stahni voreme dilemma. kei ahnig wieni mi sel entscheide, vor allem wäg dem travis (wo ide schwiiz gsi isch), de chönti euis evtl. na zu spannende ort bringe :-)

abrazos,
anita


p.s. a spanisch-lern-möglichkeite fehlts au nöd, ich han da scho sone richtigi gang mit spanisch-sprechende, aber mittlerwiile schaffemers englisch z'rede...