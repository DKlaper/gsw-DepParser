30.06.2012 - Day 62

Da Jia Hao!

Nach langer Abweseheit meld ich mich wieder mal (und das zum letschte mal us China). Sit em letschte Itrag isch wieder enorm vill passiert. Wie ich gschribbe han, hani denn sWuchenend mitem Yong und no es paar anderne verbracht. Mir hend zerscht zäme kocht und sind denn aschlüssend ine Karaoke-Bar. Karaoke ghört echt zude Lieblings-Beschäftigunge vo villni Chinese (öb jung oder alt). Nachem mehrstündige Singe simer nomal is Spa gange =D Läck het das guet ta!

Vom Mäntig bis am Mittwuch hani denn weniger Programm gha. Bin es paar Mal mit es paar nette Chinese go Badminton spiile, was no recht heruusfordernd, aber uu lustig gsi isch. Am Mittwuch hani denn mal welle das "Schröpfe" usprobiere, wo sini Ursprung ide TCM (traditionelle chinesischi Medizin) het. Debi wird mit enere Flamme imne Glassgfäss en Unterdruck erzügt. Das Glassgfäss wird denn uf dHuut gleit. Isch no recht lustig und tuet nöd weh, aber ghulfe hets jetzt nöd wükli. Ganz im Gägeteil, im Flüger am nächschte Tag hani denn recht Rückeschmerze gha -.- Aschlüssend bini nomal ad Uni wo mich de "Lulu" e chli id Kalligrafie igfüehrt het, was mega idrücklich gsi isch.



Rücke nachem Schröpfe!

Kalligrafie by Lulu
Am Dunschtig het denn mini 10-Tägigi Reis mit de Delia agfange. Ich bin zerscht mit em "Bullet Train" und de Subway an Flughafe vo Peking. Det hani denn dDelia troffe. De Flug het sich zerscht no um chli meh als e Stund verzögeret, wege schlächtem Wetter bi eusre Reisedestination (nöd grad en guet Start, wenn mer uf enre Insle gaht, wo eigentlich super Wetter und Stränd ha sött). In Sanya acho (das isch de touristischti Ort uf Hainan) simer mitem Zug wiiter nach Bo'ao, wo ade Ostküste vo Hainan liegt. Womer eus im Reiseführer über Bo'ao informiert gha hend, hets nach enre grössere Stadt tönt, aber eigentlich ischs es chlises Dörfli gsi wo eigentlich us zwei Hauptstrasse bestaht, wo sich imne T krüüzed. Im Hotel hemer denn au die nächscht Überraschig gha. Womer sZimmer agluegt hend, hets e riesigi Kakerlake am Bode gha und de Maa vom Hotel isch eifach kurzerhand drufgstande, ide Hoffnig dass mirs nöd gsehnd... Nachdem mer endlich es Zimmer gfunde hend ohni wiiteri Bewohner simer no chli go umelaufe und ässe.

Ide nächschte Täg simer denn es erschts Mal as Meer, en wunderschöne Tempel mit enre Pagode go aluege (mir sind denn verbotenerwiis im oberste Stock durch sFenster use uf en Art Terasse. Es het sich aber meh als glohnt. Mir hend en wunderschöne Usblick uf dUmgebig gha!) und denn via Qionghai nach Wuzhishan wiitergreist. Die 4-stündigi Fahrt isch es rechts Abentüür gsi. Es isch vode "Autobahn" denn irgendwenn mal uf abentürlichi Pfad durch die atemberaubendi Landschaft. Zudem hend au es paar riskanti Manöver vom Fahrer für Schrecksekunde gsorgt.



Blick vode "verbotene Terasse"
Am Sunntig simer denn mitem Bus vode Stadt Wuzhishan zum Berg Wuzhishan. Im Reiseführer isch de Berg als tolle Usflug zum Wandere bezeichnet gsi. Leider hemer e chli anderi Erfahrig gmacht. Wills a däm Tag grägnet het (wie eigentlich a jedem Tag während eusem Ufenthalt uf Hainan), hets recht vill Egel gha und zimlich gruusigi Spinne sodass mer zimli schnell wieder umkehrt sind. Zudem ischs mega Näblig gsi, sodass mer eh kei gueti Ussicht gha heted ufem Berg.

Am Mäntig simer denn a eusi letschtig Destination, Sanya, gange. Unterwegs hemer aber no Halt bim Yanoda-Regewald gmacht, mis persönliche Highlight uf Hainan. Womer det acho sind, sind ganz villi Reiseführer inere Reihe gstande und mir hend denn mit einere verhandlet für wieviel sie eus für es paar Stunde umefüehrt. Nachem feilsche het denn eusi Tour durch de Rägewald agfange. dFlora und dFauna sind echt fantastisch gsi. Verbii a uralti Bäum, über Brückene und durch Tunnels isch alles debii gsi. Unterwegs hets au immer wieder dMöglichkeit gha sis Geld loszwerde mit Touriste-Attrakione wie: Fötelis mit Papageie mache etc. zMittag hemer denn Kokosnuss-Milch mit Frücht gässe/ trunke (Kokos-Milch isch e Spezialität vo Hainan). Nach enere lustige Papageie-Show simer denn no es paar Wasserfäll go aluege wo au mega schön gsi sind. Mitem Bus ischs denn wiiter nach Sanya womer es Hotel gfunde hend, wo recht guet gsi isch für de chlini Priis.



Yanoda-Regenwald



In Sanya simer denn am nächschte Tag no ane anderie Bucht womer es Hotel buecht gha hend. dBucht isch schön gsi, aber es isch mega wenig los gsi und drum hemer eus entschiide scho früener is Zentrum vo Sanya zruggzgah und vo det us Sache z'undernäh. Mir sind denn au a eim Tag uf dAffeinsle. Det sind Affe frei umeglofe und es het zwei lustigi Shows gha, wo aber fürd Tier recht brutal gsi sind :( Zu dere Insle hemer es Taxi gno gha. Die ganzi Fahrt isch meh als 100 km gsi, het eus aber grad emal 30 CHF kostet. Isch doch eifach krass!



Affe-Show
Am vorletschte Tag simer no e höchi buddhistischi Statue go aluege (wo höher als dFreiheitsstatue isch). Statue selber isch nöd mega spannend gsi, aber ufem Wäg vode Busstation det hii, hemer es "Töff-Taxi" gnoh. Das heisst mir sind zdritt ufem Töff gsi. Mir muess halt eifach alles usnütze wo ide Schwiiz nöd erlaubt isch xD



Töff-Taxi xD



Letscht Samstig simer denn wieder zrugg gfloge nach Peking. Da dDelia scho am nächschte Tag zrugg id Schwiiz gange isch, hemer eus denn müesse verabschiede. Für mich ischs für e letschti Wuche nomal nach Tianjin.

Die Wuche isch nomal echt cool gsi. Zerscht hets en Geburtstag gäh vomne Kolleg, denn bini id Akupunktur gange und am Mittwuch go koreanisch ässe (isch no lustig gsi, will mer am Bode hockt zum Ässe). Am Dunschtig isch denn öppis vom coolschte gsi. Ich bin is anschinend grösste "Waterworld" vo China gange. Isch sozäge en Zoo für Meeresbewohner xD Am Afang isch eher okay gsi, aber plötzlich hani det en Stand gseh, womer im einte Aquarium het chönne go Tauche! Ich weiss im offene Meer wärs wahrschinlich schöner, aber det hani halt dFisch, Hai, Aal und Schildkröt nöd müesse sueche sondern sie sind grad da gsi. Nach enere dürftige Ifüehrig simer denn go tauche und es isch eifach Hammer gsi! Ich han chönne ufem Rucke vonere Schildkrot schwümme und fast all Fisch alange. Ich glaub ich han e neui Liedeschaft entdeckt =D 

Am Namittag bini denn nomal is Kino, aber dasmal en chinesische Film go luege. Ade Kasse hends no gseit gha es git kei Englisch, aber es het denn zum Glück doch no wenigschtens englischi Untertitel gha.

Gester bini zäme mit Kollege uf Peking ine Art "Europapark". sHet paar echt cooli Achterbahne gha (leider sind es paar wägem Räge vom Vortag gschlosse gsi -.-).

Hüt muessi es paar letschti Sache abschlüsse bevor ich denn gli heigahne. Wirde hüt Abig no für mini Gastfamilie "westlich koche". Min Ufenthalt da isch echt mega cool gsi. Han echt vill erläbt und villi Lüüt känneglernt, aber ich freu mich dasses gli heiwärts gaht. Ich wird mich vode Schwiiz us no es letschts Mal melde.

Bis sehr bald,


Michi

PS:  Nachdem ich sone tolli Ziit im Usland han chönne ha, wünschi enere  Kollegin wo mega Pech gha het, dass sie au e cooli Ziit imne  Uslandufenthalt chan erläbe. Leider isch dAirline bankrott gange und sie het sGäld nöd zruggbecho. Gönd doch ufd Siite und unterstützed sii.  Wär mega lieb!

 http://marjankas-spendenbarometer.w3plus.ch/
