7./8.11

Geschder und hüt sind sehr wahrschindlich 2 vo de sunnigste Täg gsi sit ich in Estland bin. Ich han mich gfühlt wie i de Skiferie, wenns dusse zwar chalt isch aber dSunne schön am schiine isch :-)

Am Mittwuch isch eigentlich nid eso vill spannends passiert. Mir hend wieder e Computerlektion gha, denn Mittag und nacher e Lektion Englisch womer en churze Test gmacht hend und süsch na paar langwiiligi Sache ;-). Und zu gueter letzt no e Stund Farblehr, dete hemer wiiter am Farbchreis gschaffet. Womer fertig gsi sind bini mit einre us minre Klass id Stadt abegloffe und mit em Bus heigfahre. Ufem Weg vom Bus hei hets mich fasch devo blaase, es het uf eimal mega ahgfange stürme. Ich has aber zum Glück überlebt und drum en gmüetliche Abig Dihei verbringe chöne :-).

De Dunnstig het schomal guet ahgfange mit enre Lektion Estnisch, und ich han superduperbrav mini Ufzgi gmacht UND Voci glernt :-D. Mmmhhhmm ich bin scho chli stolz uf mich.. Nach dere Lektion hemmer Maale gha und a de Collage wiitergschaffet. Und nach dem hemmer müse zumne Art Museum über en Schriftsteller gah, aso sMuseum isch sHuus gs woner früehner drin glebt het, und er het zimli wichtigi Sache zu de estnische Literatur biitreit. Aso simmer dete echli meh als e Stund gsi, und e Frau het  paar Sache über ihn verzellt und mer hend Bilder chöne ahluege, und zum Schluss hend e paar Schüeler vonre andere Schuel es modernisierts Theaterstuck gspilt über es Kapitel vom berüehmtiste Buech ("Kehvade"- Früehlig). Denn hemer e Stund Ziit gha bis es mit Estnisch (nomal -.-) wiiter gange isch. Ich han aber nume müse i di erschdi Lektion gah, nacher het si gseit ich derf heigah wenni wot- was ich natürlich dankbar ahgnoh ha :-).

Dihei han ich denn ahgfange, well ich bis jetzt na keis guets Studio gfunde ha, mir e Tanzchoreografie mit Video biizbringe :-P. Und es isch aso ahsträngender als erwarted gsi, aber ich has jetzt einigermasse druf :-).
Jooah, und jetzt dunich no e chli umegammle und ufruume :-D
Bis bald & en schöne Abig!