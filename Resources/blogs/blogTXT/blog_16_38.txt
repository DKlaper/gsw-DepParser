6 Mönet und ein Tag!

Zum erschde will ich eu e Bierwerbig zeige wo da immer im Fernseh chunt :-D Genial wenn uf eimal Schwiizerdütsch chunt wennd am TV luege bisch...

Am Dunnstig hemmer Sõbrapäev gha, si fiired da de Valentinstag als Fründetag, heisst eifach mit Fründe und Familie. Wie immer mit vill Esse, di einte hend sogar chliini Gschenkli mit id Schuel mitgnoh und verteilt, und vo de Schuel hemmer au öbbis becho :-). De Tag isch relativ normal gsi, zersch Zeichne, denn Fotografie (de Lehrer hets wiedermal verpennt und isch e Stund zspat cho) und zum Schluss Computerprogramm. I de erschde Computerlektion het mich aber uf eimal dMarjoljin ahglüte ob ich chönt abecho, es seg öbbis passiert. Es het sich denn usegschtellt dass ihren Fründ si abserviert het, am Valentinstag.. Besser het ers echt nid chöne treffe, de Vollhorscht! Ich han denn di ledschdi Stund usglah und bin mit ihre ines Kafi zum si chli beruhige und eifach für si dahzii. Wo's ihre denn chli besser gange isch simmer zrugg zu de Schuel gloffe, si isch hei und ich bi glii druf abe mit em Auto abgholt worde und nachem Poschde au heigange. Dihei hani müese Fotene vo mine Bilder mache für dPräsentationstechnik, und das wers denn au scho gsi für de Dunnstig.

De Friitig het wieder ahgfange mit Zeichne, nüt speziells. In Präsentationstechnik hemmer eich au nöd vill gmacht, genau wie i de Kompositionslektion. Am halbi 3 isch dSchuel denn au scho fertig gsi und ich han endlich mini noi Bankcharte chöne abhole, di alt het nümme welle funktioniere :-/. Denn bini is Kaubamaja en Schal go poste und nacher hani mer en Kafi kauft und gwartet bis de Bus chunt. Dihei hani mi scho wieder müse parat mache, uf di 8i hani nemli mit de Marjoljin i de Stadt abgmacht für en Ufmunterigs-Abig. Mir sind zersch Sushi go esse (die sind eifach zu guet und zu günschdig!!), nacher simmer dur di verschiedene Pubs und Clubs gstreift, hend e paar Kollege troffe und euses Lebe gnosse :-). Womer mit em Taxi hei sind hemmer grad no dKeiu troffe wo au grad heicho isch. Üse Brüeder isch au Dihei gsi, de het aber scho komaartig gschlafe. 

Wo dMarjoljin und ich am morge ufgstande sind hemmer zum eine en superfeine Zmorge vorgfunde, zum andere dutzende vo andere Lüt wo au da gschlafe hend, aber mer eifach nid gseh hend ab vorherige Abig :-). Si isch denn uf di 1 hei gange mit em Bus und ich han de reschd vom Tag vorallem mit schlafe und Serie luege verbracht... 
De hütigi Tag isch au nid vill produktiver gsi- usschlafe, zmörgele und denn ufruume und so Sache...

Ach ja und so by the way. Geschder bini genau 6 Mönet weg vo Dihei, heisst es ganzes halbs Jahr!

xoxo