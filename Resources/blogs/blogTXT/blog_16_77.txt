Friitig/Samstig/Sunntig

Heyhey.
Ich bi praktisch sganze Weekend nid Dihei gsi, drum chani ersch jetzt es Update geh ;-)

Friitig:
En ganz normale Schueltag, in Komposition hemmer e neui Arbeit ahgfange: e Maske us Papierstreife mache. Tönt imfall eifacher alls es isch! Am Namitag bini mit de Marjoljin go Secondhandläde unsicher mache, und han en mega kuule Schal und e goldigi Jagge für nume 10 € (beides zeme) ergatteret. Si hend echt kuuli Sache i dene Läde, vill besser als i de Schwiiz. 

Denn bini uf di halbi 4i heigfahre und han mich parat gmacht, well ich uf di 7i scho wieder ha müse gah. Ich bi zu de Heidi hei, denn hemmer ihre und de Liisi dHaare gfärbt und nacher simmer es Huus wiiter wo mer na e paar anderi troffe hend. Eine sehr gemütliche Abend :-)
Irgendwenn simmer denn wieder zrugg zu ihre gloffe, ich han bi ihre Dihei chöne schlafe.

Samstig:
Ich bi am Samstig numme churz Dihei gsi zum e paar Sache zhole, uf di 5i binich schowieder zrugg zu de Heidi gange :-P. Und mir hend, wells so scho richtig winterlich da isch, Guetzli gmacht.. Haha und mir hend e Serie mit chranke Finne glueget wo dummi Sache mached und sich debi Chnüü, Wirbel, Fuessglenk und alles mögliche breched. Oh und de eint het bimne Kampf mit emne Polarbär de Duume verlore, und er finds super luschdig :-D. Für die wos wennd luege: "the dudesons".
Denn hemmer na e riise Verwirrig mit de Ziit umstellig gha und süsch eifach ganz vill Spass :-P

Sunntig:
Am Sunntig morge hanich a de Heidi ihri grossi Schwöschder und ihren Hund kenneglernt. Und ich ha mit ihre chöne Dütsch rede :-). Denn hemmer Pancakes zum Zmorge gesse und uf di halbi 3 binich mit em Bus heigfahre. Ich bi zum erschde mal nume bis zum Lõunakeskus gfahre wells en Stadtbus gsi isch, und han natürlich prompt nümme gwüsst wie heilaufe ;-). Zum Glück isch grad d Riina i de nächi gsi und ich ha mit ihre chöne heifahre, si het mer denn au de Weg erklärt.

Nacher hani chli mis Zimmer ufgruumt, und denn hets scho bald Znacht geh (Pizza und Muffiiins!)
Im Moment binich grad mini Schueh am schwarz ahmale, ich han bis jetzt eifach kei gueti schwarzi Schueh da in Tartu gfunde, also münd jetzt halt di andere anehebe ;-)
Jaa, mir gahds wie immer super, ich hoffe natürlich eu au! Ich bin mis Läbe da eifach i volle Züüg am gnüsse :-)
P.S: De Schnee isch zwar echli am schmelze, defür isches iisig am Bode wie sau, mich hettis aso mehrmals fasch umglitzt ;-)

Bye!