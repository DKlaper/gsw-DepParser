10th of February 2013

Hello again.... Ich bin underdesse bi de Gastfamilie acho und han mich bizli igläbt. Am Samstig sind mis Mami und mini Schwöschter heigreist (sie hend zum guete Glück chöne flüge trotz akündetem Schneesturm) und ich bin den uf de Obig zu minere Gastfamilie.. mitem Taxi.
Ich sägs euch... Taxi fahre in New York isch Horror.. vom Flughafe her hani ja de "charmanti" Inder gha... jez isches en Schwarze gsii.. han zerscht denkt.. aah ja de gset ja nett us. 
Jaaa... neii ischer ned gsi. 
Bini hinde ine ghocked und han ihm d'Adresse zeiged woni ane mues in Queens. 
Da fragt er mich: "What's this?" Ähhmm... e Adresse.. :)
Den seit er er wüssi ned wo das isch.. er chund vo Harlem und er kenni sich ned us in Queens.. wo daser jez müesi dure fahre... äääh Alte.. bisch du Taxifahrer oder ich. :D
Schlussendli hemers den mit frage und telefoniere doch no gfunde... 
Und han ihm es schöns Trinkgeld geh.. da het er mir sogar alles Gueti gwünscht und isch miteme fette Smile weggfahre.. was Geld alles chan bewürke.. unglaublich!!

Woni bi de Gastfamilie acho bin het mich de Isaac, min Gastvater zerscht mal durs Huus gfüehrt und ich han erfahre das usser mir no ca. 10 !!! anderi Gaststudente do wohned.. es isch also eigentli meh es Studentewohnheim... das hani aso echt gar ned erwaret.
Okay.. han mich den biz igrichtet und bin den wider abe id Chuchi und han mich biz mitem Gastvater underhalte.. 
Den sind den au di andere Studente mal cho und han sie kenne glert. Bin a dem Obig eifach nur no total fertig und überforderet gsii.. han nur no is Bett wele.. am liebste grad mitem nächste Flüger wider hei id Schwiiz.
Bin den au bald mal is Bett... aber schlofe hani glich ned chöne. Ned öpe willi ned müed gsi bin oder so... ich han so e scheiss uralti Heizig im Zimmer wo schrecklichi Grüsch macht.. Sie gluckst und stöhnt di ganzi Ziit.. me chönd meine da hockt eine hinde dra wo kei Luft bechund... Horror!!!
Han aso jedefalls ned vil gschlafe di ersti Nacht...

Am nächste Tag bini den mit de U-Bahn in Central Park... d'Sonne het gschunne und es isch echt schön gsi dete.. nur halt blöd dasi no niemer kenne und daher de ganz Tag elei gsi bin.



Underdesse findis aber ganz okay do.. me döf do in New York halt eifach ned z'vil Luxus erwarte. Bin halt ned ide Schwiiz.. mir Schwiizer sind aber au verwöhntli Sieche... ;)
Han mich höt Obig au biz mit de andere Studente underhalte und sind eigentli di meiste ganz netti.. 
Min Gastvater isch us Taiwan und sini Frau us Japan.. und au sie sind echt netti.. isch schliessli au ned eifach, für so vil Studente do z'sii..

Mis Zimmer isch au gar ned so übel wieni zerscht gmeint han.. han wenigstens Platz und es warms Bett.. nur die beschisseni Heizig würdi am liebste usem Fenster rüehre... -.-





Morn morge hani den s'erste Mal Schuel.. bin mal gspannt wie das wird und hoffe dasi e gueti Klass han.. und morn söts regne... man... okay wenigstens got den de Schnee endli weg. ;)

Guuet Nacht!!