31.01

Uuund wiedermal gits es Lebeszeiche vo mier :-)

Am Mentig isch endlich mis Packet vo "everything5pounds" ahcho, mit 6 Paar neue Schueh :-D Ich bin usgflippt wie es Schnitzel! Süsch isch de Mentig zimlich normal gsi, nume Mathe und Physik i de Schuel..


Am Tsischdig isch wiedermal en lange Tag gsi. Am 6i hani müse ufstah, und am 8i hani Estnischlektion gha. Sowiit so guet, nacher isches wiitergange mit Formlehr womer Designes us Ton für de Schneetag am Mittwuch gmacht hend, dadezue später meh.. Denn Fotografie, wonich usegfunde han dass mini Digitalkamera di meischde Ihstellige het wo e Spiegelreflex het :-D. Süsch hemmer nid sovill gmacht, de Lehrer isch nemli e Stund zspat cho.. Nachem Zmittag 2 Lektione Estnisch wonich wieder für mich selber han chöne lerne. Und zum Schluss hemmer Klassestund gha, s'isch aber relativ churz gsi well mer nume e paar Infos für de Mittwuche becho hend. Oh und usserdem het mich de Lehrer gfröget wieso ich mini Familie gwechslet het, wie's mir jetzt gaht und so wiiter. Eifach so, well er besorgt gsi isch :-) Denn bini elei mit em Bus heigfahre und prompt e Station zfrüeh usgstige :-P. D'Keiu isch ihri grossi Schwöschder go bsueche wo grad vo Finnland heicho isch und het au dete gschlafe.

Am Mittwuch bini uf di 9i id Schuel gfahre. Dete simmer (erste, zweite und vierte Kurs vo oisre Schuel) ungfähr e Stunde zeme imne Car in Süde vo Estland gfahre. Und zwar zum en Spielplatz us Schnee zbaue :-D. Es isch, trotz dass ich ihpackt gsi bin wie en Piguin, schiissechalt gsi und de Grund wieso ich hüt chrank bin, aber es het sich uf jede Fall glohnt zum gha :-) Ich dun eu am beschde eifach e paar Bilder zeige vo dem Tag...






































Ebe wie scho gseit, hüt bini chrank gsi und drum Dihei blibe mit minre Schwöschder. Und was het mich erwartet wonich ufgwacht bin? Es superkuuls Pack gfüllt mit Schoggi vo mim liebe Mami und Dani! :-D


Usserdem hani dZiit echli gnutz zum ufruume, dKeiu und ich hend jetzt nemli beidi es eigenigs Bett. Und genau, Estnisch glernt hani und susch halt so Sache :-). 

So, das wers au wieder gsi.
Ich wünsch eu en wunderschöne Friitig und es super Wuchenend.
xx