9.10

Hüt hanich derfe usschlafe, wie mini liebe Lüüt i de Schwiiz wo Schuelferie hend ;-)
Ich bin am 9i ufgstande und han schön gmüetlich chöne zmorge esse, bis mich am halbi 11 dRiina abgholt het und mir zeme e neui Simcharte für mich go poschde sind (schowieder..). Und zwar well mir eso gratis anenand ahlüte chönd was na zimli oft vorchund ;-) Ich han jetzt eifach 66 min Sprechziit und 30 Sms für 5 Euro im Monet, das isch eich relativ günschdig; d'Nummer gibi eu morn oder so düre, han bis jetzt immer na di alti. Nacher isch si no schnell en Chueche go poste fürs Gschäft (hüt isch ihren Namenstag :-D) und denn simmer i ihren Salon gfahre. Uf di viertel ab 1 bin ich id Schuel ufegloffe und mit de Heide mis Englischbuech i de Bibliothek (wo i de höchere Kunstschuel isch) go hole...
Nacher hemmer ei Stund lang Klassestund gha womer eus für irgendöbbis hend müse ihschriibe, ich han mich jetzt eifach mal bim Choche ihtreit :-). Und mir hend komischi Film über en Künstler glueget.
In Physik hemmer wieder de Sternehimmel online betrachtet und nacher de Astronautefilm wiiter glueget und de einti isch aso wücki gstorbe. Alli andere fasch au, aber die hends glaub überlebt :-D
Und ich han hüt i de Schuel erfahre dass mir am Samstig bim YFU-Treffe alli en Estnischtest münd mache, und er seg verdammt schwierig! Aaaber egal, ich bi sicher nid di einzig wo meh Party mache als lerne im Chopf het ;-)
Am viertel ab 4i hend denn dLiselle und dRiina scho mit em Auto vor de Schuel gwartet und ich bi zimmli froh gsi dass ich nöd ha müse laufe; hüt isch nemlich wieder en richtige Regetag gsi...
Denn simmer schnell heidüüset und zum Znacht hets endlich wieder mal Herdöpfel geh, ich has im ernschd scho chli vermisst so gwöhnt binis mer gsi! ;-)
Nacher hanich brav Stretching für mis Sportprogramm gmacht :-) Usserdem het dRiina Guetzli gmacht, det hani natürlich au na müse probiere...!
Ooh und ich ha 4 Chischde mit Secondhandchleider vo de Ragni düreglueget und ha es mega kuuls Tishii, en Blazer und 3 Jaggene gfunde- FOR FREE :-D

Okidoki, schluss für hüt!
tschüüüs :-)