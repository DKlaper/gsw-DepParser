Mini Akunft :-)

So, ich probiers mal miteme blog, denn chani mini bilder au grad ufelade... Han scho di erschte bilder, da jetzt endli min rucksack cho isch und ich jetzt au mini verschidne uflade- und verbindigskabel wieder han...

Ja, es haed agfange im flughafe vo mexico city. Die passagier wo muend witerfluege muend anschinend sit neuschtem au durd passkontrolle. und es isch e riise schlange gsi. aber was ich natruerli nie denkt haet in mexico. si choend noed eifach oeper durelah, all muend schoen brav inere reihe stah... und so sind minute und minute vergange. irgendeinisch wirdmer nervoes... denn hani en mah gfraget, de haed gseit, ich choen bimene andere ort dure, wasi gmacht han, aber bin natuerli noed am richtige ort gsi. han wieder zrugg muese und z'hinderscht bi de reihe astah, ha ha :-) Min erschte flug isch gange gsi, ich han na hoffnige ufen naechste flug gha... Ja, woni fascht z'vorderscht gsi bin, haends denn agfange luet sueche, wo muend wieter fluege. Denn hani aber na muese terminal wechsle, etc, etc... Uf jede fall noed gschafft und jetzt haender defuer foeteli vom schoenste hotelzimmer, woni waehrend dere ziit je wird ha. E suite gsponseret vo de air france. Am naechste tag ischs denn wieter gange uf cancun und playa del carmen.

Ja nachher isch denn na die gschicht cho mit mim rucksack... Jetzt hanen wieder, es isch maentig und ich bi am friitig da gsi... Isch mega laessig ohni sini chleider uscho, mues saege ;-)

D'gastfamilie isch easy und mis zimmer au, da devo hani au bilder... D'gastfamilie isch au bekannt under «hotel gloria», wils so vil studente haend. Playa del carmen isch raecht touristisch, defuer sicher und glich na herzig. Go bade hani leider nanig choene. Jetzt isch eba au na grad dummerwiis nordwind und drum haeds huet de ganz tag gregnet. Aber set gli verbi gah und denn gits bilder vom schoene strand, obwohls halt chli vil luet haed.

Ja das waers mal, d'schuel isch eigentlich noed erwaehnenswert. D'lehrerin isch zwar guet, aber bis jetzt haed schuel de zweck nanig erfuellt: luet zum reise kennelerne. Bin mit zwei eltere herre ide klass :-) Morn seted na zwei chicas cho... Mal luege.

Also, das waer min erschte versuech gsi...
Bis bald, Anita