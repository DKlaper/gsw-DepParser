10.4

S'külschde amne Ustuschjahr isch, das jede Tag öbbis neus uf dich zuechund. Oder zumindeschd fasch jede- im Moment isch für mich s'Wetter di neui Heruseforderig. Da's jetzt da doch Früehlig wird isch de ganzi Schnee am schmelze weg de ville Sunne da (alli die womich usglached hend wegem dunke Winter, ich han jetzt scho meh Sunnestunde pro Tag als ihr, HA!), was ja eich superschön isch. S'einzige Problem: s'Schmelzwasser chan nid würklich abflüsse und das führt zu sehr abentüürlich Heimweg. Ich chan eu das Szenario mal beschriibe: wered em Tag schmilzd de Schnee me und me, dete wo's Teerstrasse het bilded sich riise Seeä, und wos halt nid pflastered isch sickereds langsam in Bode ih und löst ALLES, aber wücki de ganzi Bode uf. Mir sind hüt d'Schue mehrmals im Bode stecke blibe, ich bin unfreiwillig en Schlammhügel abegrudschd, s'Heilaufe isch en halbe Parcour und wennd nid ufpassisch bechunsch ei Gratisduschi nach de andere. Und well mir im Moment zimlich vill Sunne hend wird das Schlammwasser auna erhitzt, und das schmöckt denn ungfähr so als würd konstant e Herde vo dräckige Schwein nebed dir herlaufe, echt jetzt! Aaber, da d'Nächt immer no chüel sind gfrührt denn das ganze bis am Morge wieder so halbe zue, das heisst es het wieder Iis am Bode wenni zu de Bushaltestell laufe was au nid so flott isch. Ne echt dramatische Sache! Und: Ich gnüsse jedi estnischi Sekunde devo, egal wie nass, schlammig oder stinkig es au sii mag ich ha voll d'Freud drah, WELLS F**KING EINMALIG ISCH:-D

min "See" ufem heiweg,...
und mini Creepers nachem heicho :-) So, jetzt zu mine ledschde paar Täg.
Am Mäntig isch nüt ufregends passiert, usserd dass i bim Coiffure gsi bin und jetzt goldbruuni Haare ha, passend zum Summer :-) Am Abig hani chli Sport gmacht und bin nid all zu spat go schlafe welli am Tsischdig scho uf di 8i Estnisch gha ha. 

Ich bin mer würkli richtig fesch am müeh geh zum mit de Sprach ufs Level B2 ufezcho, wenni nemli i dem Level de Sprachtest bestah wür chönti da zruggcho go studiere, und bi dene ville kuule Mensche ziehni das sicher in Betracht. (Usserdem isches saugünstig, haha :-P)
Denn isches wiitergange mit Zeichne wonich eeendlich wieder mal d'Heidi (eini vo mine Lieblings-Este :-)) troffe han, und sowieso mini ganzi Klass wo alli ganz süessi Kompliment zu de Frisuur gmacht hend :-) Es isch schono brutal, ich bin ei Wuche chrank und scho denn fangts mer a fehle.. Heicho wird glaub au nid nume en Spaziergang! 
Zrugg zu mim Tag, nacher hemmer Formlehr gha womer ahgfange hend e Hand us Ton mache, und wonich mini fasch scho fertigi Hand ha welle ihpacke und is Regal stelle isch mir das Kackding abegheit und schööön uf em Bode zerklatsch. YEY! :-D Naja, happens. Nach ere beruhigende Orange zum Zmittag hani na 1 1/2 Stund Estnisch gha woni schön brav Grammatik repetiert ha, und denn hani scho hei chöne gah zum wiiter a mine Farblehr Arbeite go schaffe. Am Abig bini e Stund go spaziere wells Wetter so schön gsi isch, und denn bini wiederemal ganz lang mit fasch de ganze Familie i de Stube ghocket. Zum ehrlich sii, ich han mir am Ahfang fasch nid chöne vorstelle schowieder e neui Familie z'ha und die au no näch a mich ane z'lah- aber die sind so fantastisch lieb und mir hend sone gueti Beziehig underenand dass ich eich froh bin das es mit de anderne 2 Familie nid klappet het. Zum Teil chund mini Gaschdmueter eifach so zu mier und seit wie lieb und super ich seg, und wenn du das i de ledschde 7 Mönet praktisch nie vo ere "Familie" ghört hesch macht eim das verdammt stolz das mers trotzdem usghalte het, und verdammt glücklich das mer so öbbis vonre Frau ghört wo doch scho zimli vill Erfahrig mit Ustuschschüeler het. Und dass ich weiss das sie's 100 prozentig au so meint wenn si's seit macht s'Lebe echt schöner :-) 

Zrugg zum eigentlich Thema: Hüt morge hani wieder Estnisch gha, dasmal isch aber e Russin cho go zueluege/mitmache. Si isch zwar scho es ganzes Stuck elter als ich, aber da ich scho 2 Müetere i minre Klass ha bini langsam drah gwöhnt :-P In Englisch hemmer e paar Tests gschribe, und ich han volls Freudeli gha well ich meh vom Englische is Estnische ha chöne übersetze als mini Klassekollege, wo alli da gebore sind. Sorry aber das isch eifach Sieg uf allne Level für mich :-D Im Maale hemmer echli wiiterpinsled am Ostereierbild, in Farblehr hemmer au selbständig a eusne Sache chöne schaffe. 

Eier erinneret mich grad na a öbbis: am Sunntig Abig isch da i de estnische Abigssendig im Fernseh e Dokumentation über Zuebereitig vo Stierhode cho. Kein Witz. Luut Reporter schmöckds wie Hüendli, aha.

I de ledschde Lektion hets denn na chli Action geh. So nach ere halb Stund isch uf eimal de Alarm losgange, und ich has zersch gar nöd begriffe well ich so liecht am dahivegetiere gsi bin, also isch mini erschdi Reaktion gsi: Hey d'Stund isch fertig, d'Pauseglogge het glüütet... Bis ich gmerkt han das mir da i de Kunstschuel so öbbis ja gar nid hend :-D Uf jede Fall isch denn s'ganze Schuelhuus evakuiert worde und mir hend alli dusse möse warte, bis sGeklingele wieder ufghört het und mir zrugg is Warme hend chöne. En Vollpfoschde het sehr wahrschindli sis Esse im Schuelhuus ahbrenne la und das het de Alarm usglöst :-P.
Uf di halbi 5i bini  nach de Schuel heidüüset, schnell öbbis g'esse, echli bim putze go helfe und denn sind d'Anu und ich zum ledschde mal is Toone, hüt hemmer aber alles dörfe ahmale und ihfärbe und das het echt vill Spass gmacht :-) I ca. 20 Täg isch denn alles fertig brennt und ich wird sicherlich Bilder uf de Blog stelle vo mine Werk. Ja, und denn isches wieder heigange go 2 and a half men luege mit mine Gasteltere und denn für mich go Blog schriibe. Aber jetzt sött ich driingend go pfuse, obwohl ich morn ersch am 1 (jawohl am 1, ich derf usschlafe) Schuel han...

Lots of love,
Vera