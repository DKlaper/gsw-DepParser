3.10

Tsau!

Ich han hüt wieder ersch am eis Schuel gha well ja ebe kei Computerlektione gsi sind, ich mus aber die 3 Lektione Coputerstunde wo di andere scho gha hend jetzt Dihei mache, sgaht um Powerpoint, Word und so wiiter aso ned eso wild...
D'Riina und ich sind am morge uf di halbi 10i nach Tartu gfahre, aso zerschd simmer in einte Maxxima (en Shop wo aso wücki ALLES verchauft), und nacher nach Tartu ines Ihchaufszentrum wieder inen Maxxima und später no i tuusigi Ihrichtigsläde, das isch sogar mier langsam zvill worde ;-) Ich han aber i eim Lade es superflauschigs Schilet chöne ergattere :-D Ouu und ich han jetzt e roosafarbeni Thermoschanne, di anderi hanich wieder chöne umtuusche. Sie isch zwar au nid dicht, aber ich mein sie isch pink, was wodsch meh? ;-)

Ääh ja, im einte Shop hanich auna das entdeckt. Die dönd aso kei Preservatiiv id dSalatsauce, wer aber au nöd so fein ;-D Das sind die Moment wod eilei imne Shop ahfangsch lache und niemert druuschund wieso ;-)




Uf di viertel vor 1 bini id Schuel ufegloffe, det hani zerschd schnell im Sekretariat verbii glueget und mini Passfotis abgeh und 2 Stund später binich scho stolze Bsitzer vomne echte TartuKunstikool Schüeleruswiis gsi :-) Und usserdem hanich jetzt au min eigne Spint becho (mit em Gheimtipp vo dere vom YFU-Office kei Bilder ussedrah anezchlebe, das mached nemli nume "dNeuling"..).

Am 1 het denn di erschdi Lektion ahgfange, nemli Englisch. Mir hend 2 Gruppe, e gueti und e schlächti und da mier gseit worde isch i de schlechtere wird meh Estnisch gredet, gahn ich dete well ich wot ja Estnisch und nid Englisch lerne...

Am viertel vor 3 het denn Farblehr ahgfange, für mich leider nid so spannend gsi well alli ihri Arbeit vo ledschd mal beendet hend und ich das ja nid ha chöne mache... Ich han denn aber eifach e paar Arbeite ahglueget und echli beobachtet ;-)
Nach dere Lektion hemmer no 1 1/2 Stund Aquarell bi de gliiche Lehrerin, wo übrigens dRiina kennt, gha. Ich bi geschder extra go frege ob mer Pinsel und Farb mus selber chaufe oder obs dSchuel zur verfüegig stellt, und mir isch aso gseit worde ich mösi nüt chaufe es segi alles da. Dem ischd leider nicht so, mer mues alles (inkl. Chlebband zum befeschdige) selber mitbringe!! Ich han zum Glück vo e paar Klassekollege Pinsel und Farbe chöne uslehne, ich gang aber grad morn nach de Schuel mis eigene Züüg go poste. D'Aquarelllektione sind relativ schwierig für mich da ich bis jetzt nanie wücki mit Aquarell gschaffet ha, ich han mich jetzt aber eifach bi e paar us minre Klass weg Tipps schlau gmacht und im Internet nahglueget...

Am 6i hemmer denn endlich uus gha und ich bi zu de Riina in Salon gloffe undd ich bereus jedes mal dass ich kei Chappe mitnimm, es isch nemlich scho am früehne Aabig zimli chüel dah.
Nacher simmer schnell e "Partnerkaart" go mache für mich, das het mer hüt nemlich gratis chöne mache und mit dere Charte bechunsch i mega villne Läde Prozent uf de Ihchauf :-)

Denn simmer (scho im Dunkle) heidüüset und go esse.
Sodeli, ich mach Schluss für hüt- ich han mer nemlich vorgnoh wieder mal chli früener go schlafe zgah... ;-)

Byebyyye