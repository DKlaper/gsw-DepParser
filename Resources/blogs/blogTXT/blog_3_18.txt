Scho wieder Abschied...:-(

... Bin ide zwuescheziit wieder in tulum acho... Und mues mi scho wieder verabschiede, vom paradies! Und grad vorher hani de letscht blick ufs meer gnosse. Leider isch huet de ganz tag bewoelkt gsi, aber s'meer isch trotzdem tuerkis gsi, mega schoen. 

Nach puerto escondido bini witer suedwaerts bis uf guatemala gange. Mini erscht begegnig mit guatemala hani noed grad super gfunde. Alli vom bus haend muesse usstiege und zfuess durd grenzkontrolle duregah, das isch da so ueblich, hani aber noed gwuesst. Uf jede fall choemed all uf dich zue und saeged, si schaffed da, aber schlussendlich haesch kei ahnig, wasd muesch mache und wemd chasch glaube. Und so vil luet, wo uf dich ireded hani na nie erlebt und bin ja jetzt scho a verschiedne ort gsi. Und natuerli all bi mir, di andere vom bus sind di meischte vo de gegend gsi und mir haendses natuerli wiedermal grad agseh, dasi touristin bin. Mini auge muend recht verraeterisch si. Haends mittlerwiele au scho als amarillo = gael bezeichnet :-) Was fuer euis ja ganz normals brun isch...

Aber nach dem hani nur positivi erfahrige in guatemala gmacht. Han ja bitz bedenke gha, wasi ghoert han. D'jessica und de mario (woni vor 2 jahr in kolumbie kenne glernt han) sind mi go abhole und ich han di ganz wuche bi ine im gaeschtezimmer choene si, hami richtig wohl gfuehlt wiedermal es chlises dihei ha. Und agfange haeds denn grad mit em hochsig. Zerscht simmer bi de kollegin vo de jessica go chleider aprobiere und han denn schlussendlich oepis passends gfunde. D'hochsig isch de hammer gsi. Han na nie so vil bsoffni gseh amene hochsig, di einte haend am naechste tag nuet me vode nacht gwuesst... Es haed e mega grossi band gha wo gspielt haed, choentsch i de schwiiz nie zahle so oepis. Ide erschte nacht bini uf jede fall scho mega spaht (oder frueh) is bett. Und so ischs denn eigentli au witer gange. Si haend mega vil mit mir unternah.

Vo guatemala city bini denn wieter uf tikal und bin froh, dasi dethi au na bin, isch so idruecklich gsi! Nach tikal ischs wieter gange uf belize, ade grenze namal dasselbe mit usstiege... In belize hani sogar na es visum muesse "chaufe" (50 Fr!). In belize denn direkt ufd insle caye caulker mitem wassertaxi. Bin zerscht chli enttuescht gsi, wils noed so paradiesisch gsi isch, wienis mir vorgstellt han, aber han denn gli gmerkt, wieso dases trotzdem vilne gfallt det. Isch e mega spezielli stimmig, chamer gar noed guet beschriebe, eifach lustig! Denn bini witer uf san pedro, e anderi insle, wil vo det haeds es wassertaxi 2h bis zu de grenze vo mexico, alles de kueste na... Und denn schlussendlich bini jetzt wieder i mim tulum glandet :-)

Huet ide nacht gahts uf villahermosa mitem bus, mitem ziel ide naechste nacht uf oaxaca, das fehltmer na. Nach oaxaca blibedmer na 2 oder 3 taeg in mexico city und denn gahts scho hei.

Drum denki, das isch min letschte itrag vo mexico us, gli gsehndermi denn wieder ide schwiiz, ade em oder wo au immer!

Also, bis bald!
Anita


Da na d'fotis dezue:

Caye Caulker, Belize

Tikal

Panajachel

Antigua

Guatemala City