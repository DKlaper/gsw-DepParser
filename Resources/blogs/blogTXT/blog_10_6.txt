09.05.2012 - Day 10

Nimen hao!
Und wieder mal sind es paar spannendi aber zum Glück au erholsamendi Täg verbii.
Zudem hani endlich mal es paar Föteli chönne uf min Laptop lade =D Am Fritig bini denn no uf emne Tiermarkt gsi (dasmal nöd zum ässe sondern zum
als Huustier ha). Es isch teils mega härzig gsi aber teils au zimli brutal. Wenn de Tierschutz mal da verbiiluege wür, müessted so zimli all läde dicht mache. Zum
bispiil hets riesige Hünd i vill zchline Käfig dine gha. Die wo mich chli besser känned
wüssed dass ich eigentlich kein Hundefan bin, aber selbst die hend mer mega leid ta.
Oder es het mal ca. 10 Hase gha imne Käfig so gross wie das vo mim Hase... :(
Mir sind denn erscht am samstig morge richtig Tanggu gfahre, aber zerscht hemer no
en Stopp irgendwo im nirgendwo gmacht, woni denn mit somne chines han chönne
Tischtennis spiele (so wieni das verstande han, hend welle usefinde was mis level isch).
Obwohl ich nöd sehr guet gspillt han, hets zumne glatte 4:0-Sieg glanget. Mal luege
was mich jetzt denn als nächschts erwartet. 
Nachher simer denn zum Huus in Tanggu gfahre. Das isch echt mega schön und sehr
gross. Han det es eignis Zimmer (dMatraze isch bide Chinese im Stei-hert xD) wo
no recht schön igrichtet isch. Han a dem Wuchenend sehr vill gläse (bin i knapp 3
Täg mitem erste Teil vo "The Hunger Games" durecho. Momentan bini grad am
zweite dran. E-books sei Dank), chli chinesisch glernt und bin uf emne chinesisch
Markt gsi. Det hets näbscht Gmües und illegal brännti DVDs au Tier gha. Mitem einte
devo hani no e bsunderi Erfahrig gmacht. Imne mega chline Gfäss sind Schildkrote und
sone Art Fisch gsi (sie hend chume Wasser dine gha). Uf jede Fall, chum bini dra verbii
glofe gumpt de eint Fisch mir grad vor dFüess und versuecht sich fortzbewege xD Ich
han sgfühl das isch es Zeiche vom Fisch gsi: Heb erbarme mit mir!!! dLüüt hend mich
denn chli aglachet wölli so verschrocke bin und so Mitleid mitem Fisch gha han. Bin ihne
isch das halt täglich Brot (oder Fisch!).
Am Mäntig bini denn am morge wieder is Büro gange. sHighlight vo däm Tag ischs gsi,
wieder ad Uni chönne zgah. Det bini ines Klassezimmer voller Studente gange und die
hend de afange klatsche xD Isch no zimli luschtig gsi. Mer het mich denn vorgstellt und
denn han ich müesse vo mir, de Familie und de Schwiiz verzelle. Sie hend also no paar
Sache gwüsst über dSchwiiz (sie hend zum Bispiil de Federer kennt =D) und am Schluss
hani ihne no bibracht uf Schwiizerdütsch bis uf 10 zähle (han ihne natürlich au no
versuecht Chuchichästli bizbringe, aber das isch weniger erfolgrich gsi ... xD)
Gester isch denn echt en coole Tag gsi. Ich han mich zum erste Mal getraut mich ganz
elleige i dere Stadt fortzbewege (und damit meini nöd nur gschnell dStrass abe). Han
nämli sStrassenetz langsam begriffe und gwüsst woni ane will und wieni det ane muess.
Also hani min Rucksack gno und bin zude Ikaufsstrass glofe. De Bus hani nöd wölle
benutze da ichs system mitem zahle nonig ganz begriffe. Han denn e chli ziit gha zum
chli go shoppe (obwohl ich NO nüt kauft han) und e mega krassi Konditorei aluege
bevor ich denn mitem Yong abgmacht han zum go schwümme. Bevor mer aber gange
sind, hemer im Mac no für weniger als 1.- es Cola gno mit Milch-Glacé obedruf!!! Das
isch echt crazy gsi, aber eigentlich no fein =D
Nachem schwümme simer denn is Restaurant vom Brüeder vom Yong. Det hani brateni
nudle gha mit................. (ja es isch jetzt passiert!) Hunde-Fleisch... Für gwüssi vo eu sicher schockierend, aber ich han das eifach mal müesse mache.
Uf de Gschmack gahni jetzt us Respekt gegenüber de Hundeliebhaber nöd ii. Fallses öppert
wüsse möcht, chaner mich ja mal persönlich fröge. Han bim Ässe au wieder es paar neui
Lüüt kenneglernt wo sogar e chli besser Englisch chönnd.

Hüt hani endlich wieder mal öppis europäischs chönne Ässe. Mir sind zäme go Pizza ässe.
Isch also echt no fein gsi. Danach hani mer zum erste mal e Massage gönt. Isch echt erholsam
gsi. 
Das wär so sneuste us China. Ich hoff eu gfallt min Blog. Ich meld mich bald us Shanghai.


Byebye


Ps: Us irgendeim Grund funktioniert s'ufelade vode Fotis nonig. Es tuet mer echt Leid. Ich
hol das so schnell wie möglich nach =D