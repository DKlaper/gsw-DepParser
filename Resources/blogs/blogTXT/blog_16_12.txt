48 Tage

3 mal rate vo was ich grad heicho bin... GREASE THE MUSICAL! :-D Gspür ich da öbbe chli Niid? Ja? :-))))
Zersch aber zu de ledschde paar Täg:

Am Mäntig hanich eich super in Tag gstarted, voll motiviert min ledschde Englischtest gschribe und bin denn fröhlich id dStadt gloffe go Geld uselah zum Zmittag go poschde. So wiit so guet, usserd dass ich mini Charte im Bankautomat vergesse ha, was weniger super isch. Vorallem wenns der a de Kasse uffallt wennd zahle wodsch. De Abig isch immerhin ganz nett gsi, mit minre ganz normale Familie skype und Chueche esse :-)

De Tsischdig het eich au nid so luschdig ahgfange, ich han nemli mini Figur im Tone sowas vo vermurkst dass ich si eifach entsorgt ha.. Äh ja, das heisst dass ich somit kei Arbeit meh ha, very smart vo mier :-) Immerhin isches vo dete ah nume na ufe gange, i de nechste 3 Stunde hani müse echli für Fotografie schaffe und susch chlini Sache erledige. Denn hemmer für 15 min. Klassestund gha womer churz Infos für sZeichnigscamp ahglueget hend und denn bini mit de Mjo mini Charte go zruggerobere i de Bank, was übrigens erfolgrich klappet het! Als Belohnig hets frozen Yoghurt geh und nacher bini Hei e Rundi go jogge.

Hüt het de Tag ahgfange mit ere Mal-Lektion dusse i de Sunne am Blüemli abzeichne, ganz herzig :-) Denn dusse im Gras ligge und 45 Minute Mittagspause gnüsse bises wiitergange isch mit emne Teschd in Farblehr was eich ganz okey usecho isch. Haha, mini Maal-Lehrerin het usserdem versuecht mich mit ihrem Sohn, wo bald in Züri ahfangt studiere, z'verkupple, und ich bin immer nanig sicher ob ich das als Kompliment söll näh oder ob's mier ebizzeli Angst macht :-D Wieauimmer.
Zum schluss hets na ei Lektion Komposition geh, und denn bini mit em Bus hei, han mich umzoge und bin wieder zrugg id Stadt gfahre woni dMjo troffe han- zeme simmer zersch ganz Ladylike in McDonalds und denn sMusical Grease go luege, was mega schön und kuul und toll und lässig und eifach alles gsi isch!!! En wundertolle Abig :-)
Und jetzt hüpf ich bald is Bett welli scho am halbe über de Tastatur am ihschlafe bi.
xx