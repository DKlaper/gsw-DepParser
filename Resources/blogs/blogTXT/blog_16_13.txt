51 Tage

I de ledschde paar Täg het s'schöne Wetter ebizzeli nahglah, aber es isch trotz Rege eich zimli warm gsi (ich ha vo 10 min zum Bus laufe scho en Trägerabdruck becho well alles rundume bruun worde isch :-D ). Und sowieso, mir gahts eifach nume guet, praktisch jedi Sekunde! :-)

Am Dunnstig hani in Pixelgrafik ahgfange e Fotografie vom Einstein nahzbilde, mit Hilf vo Photoshop etc. . Denn bini mit de Heidi am Namitag zrugg id Stadt gloffe und spöter schnell heigfahre zum mini Sache packe, öbbis z'esse und denn bini scho wieder zurgg id dAltstadt gfahre- ich nütze mis Busabo voll us! Ich han usserdem di supergueti Idee gha 2 Smoothies für mich und dMjo zposchde, spötischdens wos denn aber ahgfange regne und stürme (super lässig mit emne Rock!) het bini nüme so überzügt devo gsi.. 
Trotz allem bini aber heil i de Schuel ahcho woni mit es paar Schuelkollege um di 3 Stund gmalet ha, als Belohnig isches defür nacher no chli in Usgang gange. Bi mier Dihei isch nemli a dem Abig es YFU-Treffe abghalte worde, und das isch nid würkli en Event womer debi si will als Ustuschschüeler ;-)
Ach und da no es Föteli us de Mittagspause:

Ich und dMai am dSunne gnüsseAm Friitig heti eich scho am 9i Schuel gha, bin aber z'blöd gsi zum de Stundeplan lese und bi drum ersch uf Zeiche id Schuel cho, uups. Dete hemmer wiiter a üsem Model gmalet, mis Bild isch aber so guet wie fertig aso hemmer früehner chöne zum Vintageshopping ufbreche. Und das definitf erfolgriich: 2 paar Schue, dutzendi Blaser i allne Farbe, Hose und so weiter und so fort für fasch kei Geld! :D Gotta love Estonia.
Zum Znacht sind dMarjolijn und ich ine Pizzeria und es het herrlichi Pasta geh, und spöter es Glace. 
Als Abschluss vo dem Tag simmer id Pirogov Bar, was a de Mjo leider zum Verhängnis worde isch da si sich mal eifach so e Lebensmittelvergiftig inezoge het. Saubi gmacht :-)

Darum han ich au de ganzi Samstig Nami (nach jogge im Nieselrege am Morge-herrlich!) bi ihre Dihei verbracht, ihri Gasteltere hend ane Beerdigung müse und somit han ich echli Nanny für dMjo gspillt. Am Abig isch es ihre aber scho chli besser gange, und wo ihri Gastelter heicho sind binich schnell zu de Schuel gloffe es paar Sache go hole und denn au heigange. D'Anu und de Mait sind im Moment in Pärnu, also sind nume mini Gastschwöschdere (wo am spötere Abig e chlini Party gha hend) und ich Dihei gsi.

Hüt heti dMjo eich amne 10km Marathon teilgno und ich wer si go begleite, da si geschder aber ehner amne Wasserfall als amne Mensch g'ähndlet het isch die Aktion schweren Herzens usgfalle. Ich ha dZiit defür gnützt zum wiedermal Ordnig i mis Zimmer zbringe, Training z'mache, Schuelsache erledige und di ledschdi Schoggitafle z'esse (alli andere sind verschenkt! :-D).
Usserdem isch hüt ja Muetertag, was in Estland wie Geburtstag oder Wiehnachte gfiiret wird. D'Tuuli het Blueme kauft, dLiina het en Chueche bache und ich han e Charte bastlet, also werdemer hüt Abig ebizzeli fiire sobald mini Gasteltere heichömed.

Lots of love!