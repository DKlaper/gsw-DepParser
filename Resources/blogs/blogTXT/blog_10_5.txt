21.05.2012 - Day 22



Nimen hao!

Siit mim letschte Blog-Itrag isch scho meh als e Wuche vergange. Han in Shanhai min Laptop nöd debi gha und somit au nöd mis Programm zum überhaupt Zuegang zu mim Blog zha. Jetzt hani endlich wieder mal Ziit und min Laptop zum nahträge was ide letschte paar Täg so alles passierst isch.

Am Dunschtig de 10.05. bini am morge früeh an Bahnhof vo Tanggu gfahre worde, wohni de Zug nach Peking han müesse nä. Bin im Zug näbed emene echt nette und interessante Chines us der Inner Mongolei ghockt. Mir hend vill mitenander gredet und bim Versuech ihm z'zeige, dass mis Iphone nöd mit de chinesischer SIM-Karte funktioniert, ischs denn plötzlich gange... Fröged mich nöd wieso. In Peking hani denn knapp 3 Stund ufd Delia und ihri Kollege müesse warte. Eusi Gruppe für nach Shanghai isch us 4 Italiener (Tiziana, Gabrielle, Elisa & Deborah), emene Amerikaner (de Adam) und de Delia und mir bestande. Sie sind denn pünktlich itroffe und mir hend denn de Schnellzug nach Shanghai gnoh (De Zug fahrt echt schneller als 300 Km/h =D). Im Zug hani zerscht mal dLüüt chli besser känneglernt und mich recht mit de Delia unterhalte. Sbedürfnis mit öppertem chönne zrede wo eim zu nahezu 100% verstaht isch zimli gross gsi. In Shanghai acho hemer denn es Taxi gnoh zu eusem Hostel.

Am Fritig simer denn de bekannti Yu-Garte und d'Altstadt vo Shanghai go aluege. Es isch echt soo schön gsi (lustigerwies hani die meischte Touriste-Attraktione in Shanghai scho gseh gha, aber selbst bim zweite Mal hani vielli neui Sache gseh). Am Namittag simer denn id French-Concession gange, das isch en Teil wo irgendwie französisch usgseh sött (was minre Meinig nach überhaupt nöd stimmt xD).

Am Samstig hemer denn en Trip nach Suzhou gmacht, sVenedig vo China wo 30min vo Shanghai entfernt isch. Det simer zerscht chli bide chline Lädeli go bummle und debi hemer immer wieder de ungeheuri Gstank vom "stinkendi Tofu" müessi iiatme. Jede wo das scho mal gschmöchkt het weiss wie schlimm das isch. Echt schlimm! Womer mal amne chline Bueb mit sim Vater verbiiglofe sind, het eus de chli Bueb ganz erstuunt agluegt und grueft: "Wai guo ren!", was sovill wie "Usländer" oder "Westler" heisst xD Isch echt herzig gsi. Das "Wai guo ren" isch übrigens au das Wort won ich am meischte ghöre in Tanggu, wos sehr wenig Usländer git und dLüüt das halt zimli luut säged... Uf jede Fall simer denn nachher no e Fahrt durch dStadt mit emne Böötli go mache. Isch uu cool gsi. Nachdem simer no en Garte go aluege wo au mega schön gsi ischc (all andere hend Studenterabatt becho wölls ade Uni in Peking sind ussert ich -.-). Am Abig simer denn zrugg und ide French-Concession no in Usgang. Das isch echt schlimm gsi. Scho duss isch mer 3x Marihuana abote worde und dine sind sicher 3/4 vode Lüüt bekifft gsi und so komisch am umetanze. dMusik isch au zimlich schrecklich gsi sodass mer relativ schnell wieder gange sind. Dusse isch denn no en Bettler mit emne Aff(!!!) gsi. Woni de Aff han welle streichle, hetter mich welle packe xD

Am Sunntig hemer eus denn chli ufteilt will dBedürfnis e chli unterschiedlich gsi sind. dDelia und ich sind anen grosse Markt gange wos ganz ganz vill gfälschti Sache gä het. Natürlich han ich au e chli devo profitiert :) Am Abig simer denn e hammer Künstler-Show go luege (für mich isch au das scho zum zweite mal gsi aber es het sich glohnt) und denn aschlüssend im 87 Stock vom Jingmao-Tower ine Bar. Wägem "Wätter" (oder eifach de Luftverschmutzig) hemer nöd bis abe zur Stadt gseh, aber ich han scho nur sFeeling cool gfunde so wiit obe zsii. dPriise sind au dementsprechend "wiit obe" gsi xD

Am Mäntig, em letschte Tag vo eusem Shanghai-Trip simer zerscht ad Nanjing-Road go shoppe (Bahnhofstrasse "hoch 4") und denn nomal an "Bund". Vo det us het mer eigentlich die bescht Sicht uf dHammer Skyline vo Shanghai. Isch echt empfehlenswert. Denn simer zrugg uf Peking. Will denn scho spaat gsi isch und ich kein Zug meh nach Hangu gha han, hani ufem Campus im Zimmer vom Adam dörfe übernachte. Han zwar nur es vill zchlises Sofa gha, aber das het mich nöd so gstört (vill meh mini Verkältig -.-). No vorem schlafe simer aber no richtige chinesische Strasse-Food go ässe. Es isch sooo fein gsi und het keine 2.- kostet. Leider hani das in Tanggu bzw. Hangu nonig wükli gfunde...

Am Zischtig Morge hemer denn früeh uf müesse, da sie natürlich wieder Schuel gha hend. Ich bin denn ide erschte zwei Stund au no id Stunde, han aber nür en Teil verstande. Sie sind scho recht wiit. Bin denn ines Kafi öppis go trinke bis dassd Schuel verbi gsi isch und ich mitem emne kanadische Chines und de Delia is Stadtzentrum sind, wo mir Männer eus en Massazug afertige lah hend. Ich han denn ide Rush Hour dSubway vo Peking müesse näh zum zum Bahnhof zgah. Es het so vill Lüüt gha, dass es paar Bahnagstellti wükli dLüüt vo usse no inedruckt hend. Das muess mer echt mal erläbt ha, haha. Spöter bini denn mitem Zug zrugg uf Tanggu, wo mich de Liu abgholt het und zu sine Schwiegereltere bracht het. Det hemer denn no es paar Runde Mahjong gspiillt (es traditionells chinesischs Spiel). Han sogar eimal gunne =D

Mittwuch & Dunschtig (16.-17.05.) hani vor allem vill Tischtennis gspillt. Am Mittwuch het de Liu gseit mir gönd irgendwo ane und het im gliche Satz no "da ping pong qiu" (Tischtennis spiele) gseit. Womer denn ide Halle acho sind, hani mine Auge nöd traut. Det sind mega vill Lüüt gsi (meh als 150!!). Ich bin denn öppertem vorgstellt worde. Leider hani zu däm Ziitpunkt nöd chekt gha, dass die Frau dTurnierleiterin isch, sodass ich plötzlich bi ihre Asprach als Ehregast deklariert worde bin. Han denn bevor sTurnier agfange het, gäg en mega guete Spieler (ohni Ispile) en Satz müesse spiile. Ich han no nie vor so vill Publikum gspillt gha. Leider hani au nöd wükli en Stich gha. De Satz hani klar mit 11:3 verlore. Aschlüssend bini denn no vonere Ziitig interviewt worde (au das isch mer zum erste Mal passiert). Am dunschtig bini denn nomal as Turnier gange und hani inere bessere Kategorie ide erst Rundi gäg de Champion vo letscht Jahr dörfe spiile. Eigentlich hätter es Freilos gha, aber han dörfe ispringe. Au det hend die meischte Lüüt eus zuegluegt, wills halt wükli nöd vill Usländer bi ihne het. Ich bin im erschte Satz 7:5 in Füehrig gange was die meischte recht erstuunt het. Leider hani de Satz aber no us de Händ gä und de zweit relativ klar verlore han. Es isch aber echt cool gsi.

Am Fritig (18.05) bini mitem Yong go Pizza ässe und denn hani e Mitgliedschaft imne Fitnesscenter kauft. Bin denn au grad chli go trainiere. Muess wieder e chli meh für mini Fitness tue. Süscht hani wieder emal vill gläse (Han all Hunger Games Büecher scho gläse. Jetzt bini ade Biografie vom Rafael Nadal dran. Isch echt spannend!). Am Abig het mich dMuetter denn nach Tanggu i sgrosse Huus bracht. Bin ganz elleige mit de Grossmuetter gsi (ich verstahne keis Wort vo däm wo sie seit... xD)

Am vergangene Wuchenend hani gar nöd so vill gmacht. Vill gläse, chli chinesisch glernt und chli gamet (mir isch in Sinn cho dassi no zwei PC-Games han woni kei CD bruche zum spiile =D). Wasi eu aber definitiv nöd verschwiige chan, isch dassi mich am Samstig mit emne kolleg troffe han zum is Spa zgah. Jetzt hebed eu fest. Für 30.- hemer ganz ganz villi Bäder, Sauna und es Dampfbad gha. Im einte Bad hets so fischli gha wo eim die abgstorbeni Huut wegknabberet. Aber das isch no nöd alles gsi. Im priis inbegriffe isch au no sznacht UND e 135minütigi Massage gsi!!! Das isch eifach soo toll gsi. Zudem hemer au no grad gratis det chönne schlafe (dBäder hemer debii die ganz ziit unigschränkt dörfe benutze). Für denn 1.50 CHF hemer no es zuesätzlichs zmorgebuffet gha. Echt toll gsi. Ich wirde sicher nno zweimal det higah =D Am Sunntig Abig simer no ines Restaurant go de Geburtstag vode Muetter fiire. Isch no schön gsi. Mir hend eus aber z6 ines 5er-Auto müesse quetsche. Isch no witzig gsi.

Hüt hani recht vill Ziit mit em Kolleg verbracht zum endlich istelle dassi kei problem meh mit Facebook em Blog etc. han. Bis jetzt gsehts uf jede Fall guet us. Nachher bini no in Decathlon gange (jep, das gits au in China) und jetzt gömer denn gli wieder hei. Ich hoffe dassi mich ab jetzt denn öfters melde chan. Ganz en liebe gruess us China.


Take care!!!