13.02

Achja, und schowieder isch en Mittwuch...

Am Mäntig hani nume ei Lektion Englisch gha, und das vom halbi 5i bis am 6i. Das heisst ich han chöne usschlafe und nacher hani ahgfange mini Liischde abzarbeite, i eim Monet isch scho Notegebig also gits schowieder zimli vill zum mache. I de Schuel hani denn e Spontanihladig vo de Sigrid becho für de Abig, drum bini nach de Schuel direkt zu ihre go de Wucheahfang fiire :-)

De Tsischdig isch ganz guet verloffe, bis zu dem Ziitpunkt wonich mis Sirupglas über min Laptop drübeglehrt ha, SUPERKUUL! Es funktioniert zum Glück alles no, numme de Bildschirm isch echli mitgnoh. Musch aber au wüki dumm wie Brot si zum so öbbis ufd Bei stelle... Ja min Abig isch deswege nid gaaaanz eso super gsi aber tja, passiert.

Hüt het de Tag ahgfange mit ere Lektion Englisch, ich ha min Vociteschd zruggbecho und grad mal so es 9i gschribe :-D Seit stolz! Nacher isches wiitergange mit einere Lektion Maale, det hemmer es neus Stilllebe ahfange abzeichne, und denn isch Farblehr cho womer ebefalls e neui Arbeit ahgfange hend, nemli vomne Grau wo so hell isch wie Gelb zumne Grau wo so dunkel isch wie Violett ufemische. Und zum Schluss na ei Lektion Pixelgrafik womer glernt hend wie mer es Panoramabild in Photoshop macht... Und denn bini abe nach Tartu gloffe womich min Gaschddad abgholt hend und zeme simmer mis Gaschdmami vo de Arbeit go abhole und denn mitme chliine Abstecher in Shop heigfahre.
Am Abig hani wieder wiitergschaffet für dSchuel und so Sache..

Mir gahds im Moment ganz guet, mit de Familie und de Schuel isch alles super. Ich fang halt eifach jetzt scho drah zdenke dass ich i ebizzeli meh als 4 Mönet wieder hei mues und das bricht mer fasch sGnick, ihr chönd eu nid vorstelle wie grausam das eigentlich isch. 
Ich weiss genau no wies gsi isch, am erschde Tag wonich nach Estland cho bin het ich am liebschde wieder hei welle, eifach usem Flugi usstiige und heilaufe. Mer freut sich so lang uf de Ahfang vo sim Ustuschjahr und denkt gar nie drah dass mer alles womer liebt und gern het hinder sich muen lah, uf das bini mental eifach komplett nid vorbereitet gsi.. Im Ahkunftscamp isches denn meh oder weniger gange, aber wonich zum erschde mal i mim neue (alte) Dihei gsi bin han ich mich eifach nume gfreget was ich da mach. Klar, es isch mit jedem Tag besser worde aber trotzdem han ich mier am Ahfang nüt meh gwünschd als dass das Jahr verbii isch und ich endlich chan heigah. 
Und jetzt luegi zrugg und denke mier wie wiit ich cho bin i dene scho fasch 6 Mönet. Und wie vill na cho wirde i dere koschdbare Ziit wo mier na bliibt. Es zeigt mier eifach jede Tag dass mer nid söll ufgeh, au wenns wehtuet, au wenns schwierigschde isch was mer jeh gmacht het. Und ich bin stolz druff das ich das mit mine junge 17 Jahr scho sege cha!

Ok, das hani jetzt eifach müse loswerde :-)