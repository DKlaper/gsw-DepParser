Flipflop, oh my flipflop

öppis schrecklichs isch passiert. ich ha mini flipflops am schtrand vergässe. und, ja, lached nur, ihr schwiizer mit flüssend warm wasser und kakerlakefreie chuchene, das isch e tragödie! erschtens. ich ha die flipflops ufrichtig gschätzt. sehr gueti kumpane gsi. händ mi scho dur villi warmi summertäg treit. und sitmer zäme ide karibik gsi sind.. wer cha die flipflops ersetze? wer beschützt mich jetzt vorem ekelhafte gfühl, barfuess inere dräckige duschi z'schtah? wer beschützt mich vorem na ekelhaftere gfühl wenn mer bemerkt das s'abflussrohr es loch ide wand isch wo direkt nach veruse füehrt, was nach churzer überleggig bedütet das alles chrüchende und chrabbelnde cha inecho wänns luscht hät und mir id zäie bisse? wer erschlaht mit gekonntem chlapf di riesige, fascht untotbare kakerlake? wer bewahrt mini füess vorem sichere hitzetod wänns wiedermal drühundertuusig grad heiss isch wie jede tag? säg mer, WER (ich weiss, di andere flipflops woni hüt namitag kauft han, aber trotzdem)?

hach. e tragödie, ich säges ja.

ich ha e gschäftsidee. ich mach en zoo uf, i eusere chuchi. det häts all mögliche tier! es hät kakerlake, es hät müüs, es hät tuusigfüessler, all mögliche ameisisorte (ja, es heisst AMEISI! es isch min blog, ich beschtimme d'grammatik^^), ab und zue vögel, chatze.. es isch e wahri artevielfalt! d'chatze liebi bsunders, wänns mis mit vill liebi vorbereitete ässe aknabberet, und wämmer dänn id chuchi chunnt no so lueged, so "hät besser usgseh alses gsi isch". dummi viecher.

ahja, und ide stube vom grosse huus ufde base, det chamer auno en chline usflug heremache will dete häts ide lampe es vogelnäscht mit brüetende vögel. nei, zu dene vögel dörfi nöd sarkastisch sii, die liebi ufrichtig. isch oberschnusig, ihres näschtli:) ha fascht afange brüele wo igenden ignorante mänsch s'näscht entfernt hät, am letschte friitig. umso meh hät mi gfroit das hüt scho wieder chlini äscht und gresli ide lampe hanged. you can't stop the birdies, muahahar!






ich sött schlafe. merktmers, hä. haha.

love
aline