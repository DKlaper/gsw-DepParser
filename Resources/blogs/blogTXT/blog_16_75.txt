HALLOWEEN

Genau so Täg wie hüt sind Usschlaggebend zum es Ustuuschjahr zmache- am Morge ufstah und kein Plan ha was eim alles no für chranki Sache erwartet... :-D
De Morge isch eich na relativ normal gsi. Am halbi 9i Ufstah, zmörgele und uf di 10i zum Bus laufe. Es isch (im Vergliich zu geschder) sogar na relativ "warm" gsi, aso so um di 2 Grad. ;-)
Woni denn i de Schuel ahcho bin het de Spass ahgfange. Wonich in Computerruum inegloffe bin hanich mini Parallelklass mit roter Farb im Gsicht und i komischi Materialie ihgwicklet vorgfunde. Hüt hemmer nemli es Halloween-Special i de Schuel gha, die vo de 2te Stuufe hend mit ois so öbbis wie e Ufnaahmprozedur für dKunschuel düregfüehrt. Ich bin aso au drunder cho- si hend mer en Sack über de Chopf gstülpt, denn hani müse dStege duruf bis in obere Stock laufe wos mich mit Chürbis-Guetzli-Knabbergebäck-Marshmellow-Mix gfüeteret, Farb im Gsicht verteilt und mich mit Stoffstück verziert hend- Jeeej :-D

D'Computerlektione sind defür um so langwiiliger gsi. Ich mein ich bin jetzt echt nid en Profi was Sache bearbeite mit em Compi ahbelangt aber das Züüg isch echt zimli eifach, und wenn ers denn eifach di ganzi Lektion wieder und wieder a paarne Lüüt erchläre mues isch das zimmli langwiilig. Aber ja, immerhin lerni noii Sache :-)
Nach dere Lektion hemmer denn wieder ufe in oberste Stock müse, womer wiiter quält worde sind ;-) Mir hend irgendwelchi Gymnastiküebige müse mache und nacher 2x vom 4te abe in 2te Stock, dür de düre und wieder ufe in 4te renne müese. Aber schlussendlich simmer alli erfolgriich ufgnoh worde ;-)
Nach de churze Mittagspause (und em Farb vom Gsicht wäsche) hani wiedermal Englisch gha, aber zersch fasch mini Klass nid gfunde well si sZimmer gwechslet hend :-P
Und zum Schluss hani na e Stund Farblehr gha, mir hend hüt müse ahfange en Farbchreis zmache. Mir hend ois aber in 3er Gruppe chöne zemeschlüsse, denn mus jede nume 1/3 vo de ganze Arbeit mache :-D
Nach de Schuel bini zeme mit de Heidi id Stadt e warmi Schoggi go trinke und süsch echli go pöschdele, ich han mir jetzt meeeega warmi Flauschisocke kauft :-D
Denn hanich am viertel vor 8i eigentlich welle mit em Bus heifahre, aber es isch eifach keine cho a de Station. Ich han denn a de Riina ahglütet und si isch mich cho go abhole; und het mir erchlärt dass min Bus anre andere Stell gfahre isch. Sie het mir jetzt aber en idiotesichere Busplan geh, jetzt sött au ich fähig si zum mit de estnische Büs zfahre.

So, das wers gsi. Byebye :-)