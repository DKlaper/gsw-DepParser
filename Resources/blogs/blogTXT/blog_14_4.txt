Wieder mal öpis us Australie...

Heeeey alli mini Liebe idä Schwiiz!!
Eeeeendlich chum ich mal wieder däzue da ine z schriebe... Ich han würklich immer öpis vor und chum so selte zunere freie Minute. Ich gnüsse mini Ziit in Australie in volle Züg! Es isch wundervoll da, än Traum! Immer öpis los und es git eifacht so viil cooli Sache zum unternäh...
Am Fritig bini mit paar Kollege im Dreamworld und White Waterworld gsi! Also s Dreamworld isch sonen Vergnüegigspark ähnlich wie dä Europapark. Es isch aber bi wiitem nöd so geil wie dä Europapark. Es isch würklich entüschend gsi, wills meeeega chli isch und ganz wenig gueti Bahne gha hät. 1 Achterbahn wo 2 Loopings hät, aber uf däre häts meeega grüttlet und drum häts eim leider voll Chopfweh gmacht. Dänn häts ä Bahn gha wo Katapult gheisse hät oder irgendwie so. Det bisch ineme Wage ghockt und es hät dich meeeeeega schnell füregschosse, dänn steil ufe und rückwärts schnell wieder abe. Das isch scho na lustig gsi, hät än komische Druck im Mage gäh. Dänn häts na än Freefall gha, det bini aber nöd gange. Di andere händ gseit es seg dä hammer gsi... Suscht wärs das eigentlich au scho mit guete Bahne. S White Waterworld isch so ähnlich wie s Alpamare. Zum guete Glück isch wenigstens das cool gsi! Hät viil Rutschbahne gha und die sind echt speziell gsi. Würd sogar säge besser als im Alpamare. Im Grosse und Ganze isch dä Tag aber glich besser gsi als Schuel :) Obwohl ja d Schuel da nach wie vor guet isch. Ich bin jetzt sogar is nächste Level ufgstige, JUHU :) Somit bin ich jetzt im Level 5 vo 6. Es isch nöd sooo schwierig, mer chan daher mit Freud lerne. Mini Lehrerin heisst Connie Elmer und ja sie isch ursprünglich ä Schwiizerin. Zuegäh wot sies zwar nöd aber alli Schwiizer wo sie kenned händs halt glich checkt. Ich han sie uf Facebook als Kollegin und mega viil Lüt händ ihre uf schwizerdütsch uf d Pinnwand gschriebe, dä Fall isch also meh als klar. Aber aschinend wot sies idä Schuel nöd zuegäh wänn mer sie frägt. Han sie bis jetzt nanig druf agsproche aber ich wirds scho na mache hihi Am Dunnstig Abig hämer na ä Beach Party vo dä Schuel us gha. Det isch es nöd so spannend gsi, d Music isch viiiiil z lislig gsi, mer häts überhaupt nöd ghört. Cool hani gfunde dasses so es chlises Schwümmbädli ufgstellt händ und das mit chline Chipspackige gfüllt händ. Voll di cool Idee... Gester hät d Kollegin, d Florina Geburi gha. Dänn simer zerst zum Roland is Apartment, dänn rasch go dä Stempel vom Cocktails & Dreams Club hole und nacher wieder zum Roland go trinke. Isch mega cool gsi. Dänn hämer na ä Überraschig für d Flo gha. Än Chueche, Ballön und so Luftschlange. Ich han d Flo abglenkt, han sie gfrägt öb sie Hot Pants däbi hät woni därf uselehne, will ich idä lange Hose z heiss heg. Dänn isch sie natürlich mit mir is Schlafzimmer, hät mer d Hot Pants gäh und hät gwartet bis ich mich umzoge han. Uiiii nei soooo lang hani also au na nie brucht zum mich umzieh haha aber ich han sie ja chli müesse hihalte, damit sie nöd uselauft wänns na alles am parat mache sind. Genau rechtzitig bini umzoge gsi, sie hät d Türe ufgmacht und alli sind det gstande. Happy Birthday to you isch gsunge worde und d Sofija isch mitem Chueche cho, inkl. Cherzli! Jöööö dänn hät d Flo vor Freud brüellet. Es seg ihre schönst Geburi wo sie je gha hät. Isch würklich schön gsi... Nacher hämer na chli gfiiret, trunke und dänn simer id Disco. Und dänn abtanzeeeee juhuuuu so chönt s Lebe immer si :) Würklich super gsi, ganz än geile Abig! Hüt händs d Anna und ich dänn mega gmüetlich gno. Am 12i simer mal an Pool glege und händ es Stündli gsünnelet. Dänn sind leider dunkli Regewulchä cho und mer händ müesse zämmerumä. Dänn hämer gfunde mer chöntet na churz is Pacific Fair (risigs Ichaufszentrum grad 10 Minute z Fuess vo eus). Per Zuefall isch än Nachbar vo eus au grad gange und hät eus mitem Auto gfahre, Gott sei Dank es hät nämlich scho afange regne... Adä Gold Coast regnets also würklich sehr selte, aber gseeehsch Papi, es regnet au wänn du nöd da bisch haha Ja im Pacific Fair acho han ichs würklich gschafft innert nur 10 Minute 179 Dollars uszgäh haha typisch ich :) Han 2 Chleider kauft für in Usgang. Ich han zwar dä Priis scho vo afang ah gseh (119 und 60) aber hans halt glich aprobiert und mich dänn sooofort verliebt! Wänn öpis perfekt sitzt därf mer ja au mal chli meh Geld usgäh als mers eigentlich würd wellä. Ich bin stolz uf min Chauf :) Ja dänn simer eigentlich au scho wieder gange, d Anna hät nüt kauft. Womer usem Center gange sind hät zum Glück au scho wieder d Sunne gschunä, perfekt!!! Bim heilaufe simer fascht gschmolze :) drum hämer eus dänn au namal an Pool gleit für ca. 2 Stunde. Und ja jetzt bin ich i mim Zimmer mitem Laptop :) Die Wuche staht bis jetzt nüt speziells ah. Oh doch am Mittwuch Namittag hämer ja wieder Activity und ich han mich für Latin Dance agmolde! Endlich mal wieder Latinoooo... Idä Clubs lauft das da leider nöd so... :( Uf das freu ich mich jetzt scho! Wird sicher voll cool! Am nächste Weekend händ d Anna und ich vor nach Brisbane z fahre wills det es grosses Outlet Shopping Center hät. Günstig ichaufe isch ja immer guet... Ja jetzt lueged mer mal was die Wuche na so bringt. Hüt Abig isch uf jedefall Skype-Abig :) Juhuuuu endlich mal wieder mini Eltere, min Brüeder, mis Baby und mini Omi & Opi gseh! Und dänn na dä Laura alüte, juhu! Mal luege was so in Nizza passiert isch... 
Ja also es gfallt mir zwar scho super guet in Australie, aber ich freu mich trotzdem wieder uf d Schwiiz! Vermisse eu halt alli...
Bitte passed alli guet uf eu uf!!! Ich wot im Dezember gern alli gsund und munter atreffe :)
Bis baaaald
XOXOSabrina