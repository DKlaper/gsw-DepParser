san francisco


 s'herzigste fötteli überhaupt. d chatz isch ufem hund glägä und hett d'ratte abgschläckt wie wänns ihres baby wär. jööö. eifach härzig. dä bsitzer hett denn was vo bremer stadtmusikante verzellt und so. isch uf all fäll mis highlight vom tag 4 xi :)
________________________________


halloooo meine liiieben. isch es bizeli länger gange als dänkt aber mir händs äntlich gschafft en zuegang zum internet z'finde.. mir sitzed jetzt im starbucks, trinked en chai tea für drüü dollar (en traum haha!) und jaa. sind chly am d'reis dureplane. aber am beschte machi mal ä churzfassig vo dä letschte drüü täg

tag 1:

mir sind am morge am sibni vo züri abgfloge, dh mir hend müässä am zähvorsächsi am flughafe sii dh s'mami hett eus müässä mitem auto hiifahre will no kein zug gfahre isch dh mir händ uuh früäh müässä ufstah.. in frankfurt hend mr ei stund ufenthalt gha. wo mr döt dur d'passkontrolle gange sind hett eus dä polizist aghaue vowägä er gsächi hüt nur schwiizer wo nach san francisco gächäd es seg wie wenn s'ganze land uswanderi ^^
ich bin zum erschte mal ih mim läbä (bewusst) mitme jumbo gfloge. doppelstöckig und eifach cool. leider isch euse platz gad überem flügel xi und mr hett ussert wiiss nöd so viel xeh. aso han ich praktisch 11 h am stuck gschlafe, also jaa. öppe 3h gschlafe, gässä, gschlafe, gässä, gschlafe und dänn äntlich ahcho (isch mr echt ewig vorcho dä flug, so totlangwiilig). da isch dänn natürli ersch zwölfi xii, wie innere zytmaschine.
euses hotel isch super cool, zentraler chas gar nümä sii, würkli zmitzt im chueche. es isch rächt luxuriös, aber d'lüüt döt inne sind eigentli meh oder weniger "normal" sprich nöd so abghobe für das dass das hotel so chic isch.
mir hend ganz churz uspackt und sind dänn mal losgloffe zu mim lieblingspark, em yerba buena garden. hanen natürli unbedingt am papi welle zeige. denn sind mr chly döt ghöcklet und nach öppe 30 minute sind mr mal füre zum meer gloffe.
mir händ eigentli sowiit schöns wätter, d'sunne schiint aber dä wind macht das ganze eiach rächt chüähl, also ohni jagge gaht gar nüt.
naja uf all fäll sind mr döt wieder häräghöcklet und dänn no bizeli gloffe und dänn eigentli au scho zrugg richtig hotel (mir sind beid uh müäd xi). jaa und dänn isch dä tag eigentli au scho verbii xi. am zähvorachti isch dä papi go schlafe und ich han dänkt ich blybi no bis am elfi wach und täch läsä damit ich min jetlag überwinde chan, aber wo ich dä papi so ghört han schnarchle bini au müäd worde und schlussändlich am viertelabachti go schlafe gange.
spannende tag xi ^^

 


 
 
tag 2:

scho s'erschte mal verschlafe. ei stund spöter ufgstande als vorgseh. wo mrs äntli gschafft händ sind mr mal uuuuuuusgiebig go zmörgele. döt händ mr scho dä erscht schwiizer ahtroffe gha. ä bärner.. dänn sind mr chly go shoppe (oh wunder oh wunder, dä papi isch mit mir inen lade cho. aber das isch nöd s'einzige wunder wo ich ah dem tag erlebt han..;-) ). mir sind in levis store gange (dä isch würkli RIESIG, 3 stöck volle jeans!). da hani mis zweite wunder erläbt. dä papi hät ganzi DRÜ hose und ZWEI liiblis kauft. (min papi chauft susch nie öppis und wänn immer sparsam). aber dä isch alles so billig da hetter eifach müässä zueschlah haha!
ich han mr dänn au no zwei drüü sache kauft und dänn händ mr s'züg m hotel abglade und sind los gange uf eusi "grossi tour".
ahgfange hets bi chinatown. döt sind mr hügel ufe, hügel abe, hügel ufe, hügel abe (usw.) nacher sind mr durch little italy choo, hend en churze stopp bim washington square gmacht und sind dänn wiiter zum coit tower (ussichtsturm) döt sind mr ufe, hend die schön ussicht gnosse, wieder abe und dänn dä ganz hoger wieder abegloffe. däbii händ mr es paar schöni wohnige xeh. nacher simmer irgendwenn bim pier 39 (so chly berüähmte "vergnüegigspark") ahcho.
döt hani dä geilst und orginellst lade vo mim läbä xeh. än LEFT HAND STORE. wo's alles nur produkt für linkshänder gha het. GEIL! dä hani echt geil gfunde. döt sind au es paar näme vo berüähmte linkshänder gstande (obama, einstein, marie curie, cäsar, benjamin franklin, mohatma ghandi - nur es paar zum ufzähle). isch echt geil xi. vorallem hani no es cools tassli xeh soo luschtig würkli. es tassli wo nur linkshänder chönnd drus trinke. ich tubel hans nöd kauft. muss mrs glaubs no go hole isch echt geil xi.
nacher sind mr is seaworld. dä papi isch richtig beidruckt xi (isch ebe mega um umwältschutz gange). döt sind mr echt lang drinne xi. het spass gmacht. im lade hett dä papi no zwei taschelampene entdeckt woner unbedingt het müässe ha- eini funktioniert mit solar und die ander chan mr ufzieh. er isch richtig überzoge vo dänä ;-)
nacher sind mr is hardrockcafe go znacht ässä. mir hend gad knapp d'hälfti vo dänä riese portione möge. döt hend mr au xeh, dasses in chicago es hardrock hotel git wo mr jetzt unbedingt wennd versueche es zimmer z'becho. das wär echt cool.
jaa nacher sind mr vollgässä heikugelet. im hotel bini dänn rächt schnäll go schlafe und das wärs dänn au vom tag 2 xi.


 washington square

 view from telegraph hill
 pier 39
 min neue lieblingslade hihi

tag 3:

mir sind mr pünktlich wie gewollt ufgstande. dänn sind mr go bagels ässä (mmh!) nacher händ mr eus trännt. ich bin chly go shoppe und dä papi isch is MoMA.
han eigentli vorgha vooooooll viel gäld uszgäh aber irgendwie hets das jahr nöd sooo cools zügs. bi zwar nonig überall xi aber jaa. isch irgendwie schad will ich dänkt han dass ich da voll viiiel chaufe wirde aber uf die ander siite isches au guet, so chani gäld spare.
am mittag hend mr eus dänn troffe, sind in subway go zmittag ässä, hend es häagen dasz zum dessert gha (so sache wie subway, häagen dasz und bagels fehled eifach ih dä schwiiz!)
dänn isch s'geilste passiert.. ich laufe über d'strass und xehne d'jasmina (isch mit minere schwöster drüü jahr id klass gange). hahahah! eifach z'geil, ich triff immer so bekannti gsichter ih dä färiä. leider hend mr nöd so lang mitenand gredet aber sie isch uf all fäll mit ihrem mami da ih dä färiä. isch echt luschtig xi (und erinnerige vo dä reunion mit dä tina in san francisco sind wieder ufecho hihihihi!)
am namittag sind mr in starbucks gange zum chly d'reise plane und ebe is internet z'gah. mir hend es super ahgebot da. zahlsch 5$ und chasch dänn ih jedem starbucks ih dä usa pro tag zwei stund is internet gah. isch doch es schnäppchen oder? am abig hend mr dänn nüt speziells gmacht hend eifach chly ghängt, sind ebe immerno jetlagged.

tag 4:

hüt (mittwuch) sind mr vo castro bis id haight street gange. isch echt cool xi. hend so richtig s hippie feeling gha. han döt au no es bizeli viel gäld usgäh, ich säg jetzt nöd für was ;-) .. nacher sind mr in golden gate park. döt sind mr umegloffe und no in japanese tea garden gange. isch uh schön xi döt. ganz es anders feeling, so friedlich und relaxed. denn händ mr dä bus ad market street gnoh, sind go znacht ässä (ah mim lieblingsort pasta moto wos die beschte gnocchi al pesto git, falls ihr je nach SF chömmed gönnd da go ässä!!). dänn sind mr is hotel zimmer go s züg ablege. am union square hets no es blues konzert gäh wo mr gloset hend und dänn sind mr ab richtig starbucks zum nomal is internet gah (mir suchties). jetzt isch viertelvor nüni und am nüni macht dä schuppe zue. muss jetzt no fötteli ufelade, damit ihr au chly was xehnd ;)

nachdem mir usem starbucks gjagt worde sind händ mr dänkt mir gächäd no id hotelbar (clock bar heisst sie) öppis go trinke und go postcharte schribe. mir händ dänkt die nämäd das eh locker mitem alter will bi eus im hotelzimmer ih dä minibar hets au alkohol und so. und da ich ja sowieso no mit mim vater bin..
naja uf jede fall sind mr dänn döt inne gsässä und nach öppe 10minute chunnt mal eini und frögt eus was mir wännd. mir händ es cola und es bier bstellt. nach 15 minute isch immerno nüt cho (sie isch aber diräkt hinter em threse gstande und hett eus immer xeh will mir sind am threse ghocket) nach 20 minute immernonüt, nach 25 minute au nonig und niemert vo dänä vier lüüt hät sich drum kümmeret dass bi eus no keis getränk staht. ich han mich natürli mal wieder tödlich ufgregt (ihr kännäd mich ja haha) und han dänn am einte ebe xeit mir welled es cola und es bier. das isch ebe au gad dä chef xi vo därä bar. uf jede fall hett er denn ruckruckzackzack gmacht, mir s’cola und am papi s’bier härägstellt. und dänn fäng chunnter und frögt mich nachere ID. dänn hani dänn so ganz lieb und schüch xeit ich wärdi ersch ime monet 21i und dänn hätter zersch chly überleit und hätt dänn xeit er machi jetzt ä usnahm. Dänn hani zum guete glück chönne blybe. aber ich han mich scho chly gfröget. zersch sitzed mr meh als ä halbstund scho ah däm threse und niemmert chunnt cho fröge wie alt ich bin und nachdem er dänn s’getränk scho ihgschänkt hät und alles frögter no.
naja ih die bar gahni nüme, so sauschlächti bedienig hani ja wohl nonie erläbt. und ich han mich scho sicher sit drüü jahr oder meh nümä so jung gfühlt hahaha!


 das isch eifach super xi. normalerwiis heissts dass chinder nöd erlaubt sind oder nur mit dä eltere. uf däm spielplatz ischs mal andersch ume.


 in haight ashbury bi some graffitti wo an jimmi hendrix und dä janis joplin und so gwidmet sind






 ich mit dä ussicht vom buena vista park :)


 s'castro theatre. döt hemmer ahgfange.


tag 5:

euse letschti tag in san francisco isch sehr turbulänt xi chan mr so sägä ;-) nachdem mir zmorge gässä händ sind mr mitem BART zug zum flughafe gfahre. zersch händ mr öppe 5 minute brucht bis mr usegfunde hend wie mr so es ticket löse muess, nacher händ mr müässä 12 minute uf dä zug warte wo dänn öppe 40 minute an flughafe gha het. die nächst herusforderig isch s’finde vom car rental xi. miteme zügli händ mr döt müässä usefahre und wo mr usem zug gstiege sind hett eus fasch dä schlag troffe: öppe 40 lüüt hend bi hertz welle es auto miete, es het ä riese schlange gha und mir händ sicher meh als ä halb stund müässä ahstah. die frau wo eus bedient hät isch so ä asiatin xi wo uh undütlich und schnäll gredet hät dass mr sie fasch nöd verstande händ. mir händ dänn eusi reservation (ford taurus) chönne umbueche zume hybrid (mir hend ebe scho ih dä schwiiz en hybrid welle aber die im reisebüro het xeit es gäb kein hybrid mit gps, am flughafe hend mr dänn gmerkt dass es das doch git). dänn isch s’traraaa losgange. zersch hett sie müässä checke ob no eine frei isch. ih dä zwüschäzyt hett sie mal no es paar anderi bedient usw. hend echt lang müässä warte.dänn häts no ä diskussion gäh will sie hett behauptet, dass mir für s’gps nonig zahlt hend, aber uf euse reiseinfos vom hotelplan isch dütlich gstande dass es gps im priis inbegriffe isch. Entweder dä hotelplan hett das für eus nöd buechet oder die ander frau hets nöd richtig xeh. uf all fäll münd mr doch fürs gps zahle. naja. nacher ischs wiiter gange.. mir sind döt abegange wo mr hetted sölle s’auto hole. döt häts so ä riese tafle gha wo all nämä vo dä mieter stönnd bzw hetted sölle stah, will em papi sine isch nämli nöd druff xi und dänn händ mr gad nomal chönne ahstah für zum fröge warum und so. nach öppe 15 minute sind mr dra cho und dänn hät dä typ eus xeit dass mir nöd druff stönnd will mr eusi parkplatznummere scho wüssed. super, het sich ja voll glohnt, simmer wieder am ahfang. wo mr ah eusem parkplatz gstande sind, isch döt eifach keis auto gstande. Mir händ scho wieder dänkt mir müässäd nomal füre go ahstah aber zum guete glück hett eus denn eine chönne wiiterhälfä. die chinesin hät nämli anstatt 251 215 gschribe.
nacher hend mr s’auto chly inspiziert (es isch en toyota prius, juhuu (miriam ich muss jetzt immer ah dich dänkä hihi)) und sind dänn losgfahre. bis id city isch alles no super gloffe, aber nacher wo mr händ welle nach haight ashbury fahre (zum es paar schueh für d’irina go chaufe wo ich gester ime lade xeh han), hends aber nie gschafft. s’gps hett immer xeit „turn left in 0.1 mile“ und dänn wänn dä papi hett sölle links abbüüge hetters verpasst. und das öppe bi jedere chrüzig (s’mami het mr mal xeit dass dä papi immer chly z’langsam reagiert bim autofahre und hüt hani gmerkt dass sie rächt hät) hahaha! irgendwenn sind mr dur dä goldengate gfahre und dänn händ mr churzfristig beschlosse dass mr jetzt über d’golden gate bridge nach sausalito fahret. das händ mr dänn au gmacht.

sausalito isch es wunderschöns dörfli mit em schönste usblick überhaupt. Mr xeht die ganz skyline vo san francisco, acatraz, d’godengatebridge, d’oaklandbridge usw. würkli fantastisch! Au s’dörfli sälber isch mega schön aber saumässig tüür. mir händ öppis chlyses zum ässä kauft – gad 40 franke zahlt. zwei glaces (ei chugle pro glace) – 9 franke.. aber jaa. ah ja und nomal öppis: sausalito het es völlig anders klima wie san francisco. Es isch richtig heiss xi döt (en thermometer hett ahzeigt 87 grad fahrenheit das sind ja ungefähr drissg grad). und au vo dä hüüsli und so, es xeht eher us wie in italie (vieles isch au ahgschribe mit „italy“ und so..)
wo mr zrug zum auto sind und hend welle d’autotür öffne hend mr gmerkt dass es nüm gaht voll strub xi. zersch hend mr gmeint mir chämmäd gar nümä is auto inne aber nacher hend mr dänn usegfunde dass d’tür vom fahrer ufgaht aber eifach die andere nöd. dänn händ mr umepröblet und gmacht und tah und s’handbuechgläsä und so wiiter- mir händ bis jetzt nöd usegfunde warum dass mr die türe vo usse nöd chan ufmache (miriam, chasch eus wiiter hälfä??). mir händ jetzt so ä „zwüschelösig“ aber isch natürli trotzdem voll närvig.

nacher sind mr über d’goldengatebridge zruggfahre. nachdem mr eus nomal öppe zweimal verfahre hend sind mr ändlich in haight ashbury ahcho. Dänn sind mr no ih die falsch richtig gloffe aber nachdem mr das usegfunde hend isch eigentli alles guet gloffe. Mir händ die schueh wo sich d’irina gwünscht het kauft und dänn ime chlyne tibetische lade gad no was wuuunderschöns fürs mami kauft (ich bin echt ihversüchtig!!).
nach dem churze abstächer hend mr no welle zum alamo square. das isch so es chlyses pärkli ganz obe ufme hügel. ihr hend es bild vo döt sicher scho mal xeh, will mr xeht genau uf d’skyline vo san francisco und vornedra sind die berüähmte foif viktorianische hüüsli wos überall git in san francisco. nachdem mr öppe 3 mal um dä park umegfahre sind und dä papi no usversehe e einbahnstrass mit gägäverkehr ufegfahre isch hend mr au endlich en parkplatz gfunde. mir hend ganz gschnell zwei drü fötteli gschosse und sind wieder is auto. es hett mega fescht gwindet und isch drum ARSCHCHALT xi. naja.
da no es bild vom alamo square

ufem rückwäg zum hotel hani langsam gmerkt dass dä papi sich ah das gps apparätli gwöhnt hett, er hät nämli nacher meh oder weniger schnell reagiere chönne. so sind mr heil am ziel ahcho.
jetzt bini gad im hotelzimmer, schrib min blog ufem word (und tuenen nacher copypaste), dä papi schnarchlet näbät mir ;-) . nacher gönnd mr no es letschts mal ih mim lieblings „restaurant“ em pasta moto go ässä (ich nimme ganz klar wieder gnocchi) und dänn no gschwind in starbucks. wemmer zrug chömmed münd mr no gschwind packe und dänn ab is bett dänn morn fangt d’reis ersch richtig ah.

einersiits bin ich saumässig trurig scho wieder vo san francisco z’gah, dänn die stadt gfallt mr eifach abartig guet. Ich wür sogar sägä sie gfallt mr no besser als züri. eifach s’ganze läbä da, d’architektur, d’sprac, d’lüüt und eifach alles gfallt mr. die paar tag händ mr eimal meh bestätigt dass ich uf jede fall no was mit san francisco wett z’tue ha egal obs en sprachufenthalt isch, es studium ah dä ucsf oder sogar da wohne, ich bin sicher nöd s’letschte mal da xi.
anderersiits freu ich mich au mega dass mir gönnd will wie xeit, das heisst für mich dass d’reis erscht richtig ahfangt jetzt. San francisco hani ja scho vorher kännt aber jetzt betritti vollkomme neus territorium was sicher au mega spannend isch.


 ich am alamo square vor dä berüähmte kulisse


 dä papi in sausalito. das hinter därä riese yacht (mr xehts leider nöd so guet) isch dänn überigens die wunderschön skyline vo san francisco

also meine lieben, das heisst wänn ich s’nächschte mal en blog schribe wird’s definitiv nümä vo san francisco si, dänn jetzt heissts für mich
BYE BYE

elena.


 da no es super aktuells bild vo eus zwei wo mr jetzt gad im starbucks gschosse hend. nur für eu ;-)


ps: falls es so schribfähler het wie "ales" oder wo eifach buechstabe fähläd, dänn liit das ah därä gschissnige tastatur wo scho so abgnützt isch will dä papi immer so driihackt und wänn ich so "fiin" druftrucke tuetses dänn nöd richtig ahnäh. isch also nid min fähler, haha!