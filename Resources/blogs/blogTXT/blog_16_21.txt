8 Mönet und 1 Tag

Geschder isch wiederemal de 16ti gsi, heisst ein Monet meh wonich scho da bin. Und irgendwie wirds immer na jede Tag ebizzeli schöner, ebizzeli besser als geschder. S'chunt mer fasch scho chli vor als würd de neui Tag probiere de ledschdi übertreffe, und meischdens klappet das au :-) Sit em Mentig isch definitf de Früehlig dah und ich wür am liebsti jedi Sekunde dusse i de Wärmi und im Sunneschii stah. Estland im Früehlig isch öbbis vom schönste wonich je han derfe erlebe, ganz Tartu isch am uflebe und di küülschde Mensche vo de ganze Welt sind da underwegs :-)

Am Mentig hanis endlich zu de Post gschafft und mini tuusig Sache chöne absende, well i bis zum Schuelahfang am 11i aber no Ziit zum verplämerle gha ha bini mer en Chai Latte go poschde und denn mit em Bus id Schuel gfahre. I de erschde 2 Lektione hani nid würkli vill müse mache, also hanich für mich echli mit em Anatomiebuech glernt, i de Geometriestund hemmer (wiederemal...) en Film glueget über Symetrie. Usserdem het mir d'Mjo es Spekulaats-Sandwich mitbracht für de Zmittag, en belgische Engel! :-D I de ledschde Lektion isch zu guter ledschd Englisch ahgstande, und oh Wunder mer hend wiedermal en Test gschribe ohni das ichs gwüsst het, haha :-D
Geg di 6i isch aber au für mich endlich Schluss gsi und ich bin mit de Marjolijn is Crepp de beschdi Salat vo mim ganze Lebe go esse!! Am 9i bini ungfähr Dihei gsi, und denn hani schnell Ufzgi & Workout müse mache bevors ab id Heia gange isch.

Well am Tsischdig morge isch ja wie immer Estnisch gsi, gfolgt mit ere Stund Zeichne womer üses Cholebild abgschlosse hend, und denn Formlehr wonich meh oder weniger mini am Bode zerklatschdi Ton-Hand ha chöne wiederherstelle. I de Mittagspause hemmer zum erschde mal chöne uf de Vorplatz use gah go d'Sunne gnüsse, usserdem hanich ere Klassekollegin müse ihri Estnischarbeti diktiere zum abschriibe.- Was jedoch nid emal nötig gsi wer, i de 2 Lektione am Namitag hemmer nemli de langwiiligsti Film uf Erde glueget, und er het natürlich au na müse 3 Stunde lang si. YESSS! Immerhin hemmer i de Klassstund nüt würkli müse bespreche, also hanich uf di 5i scho Hei chöne zum mini Sache z'packe und öbbis go inebiige und denn isches wiede zrugggange zum go Buuchtanze :-) Mir mached übrigens scho bald en Flashmob imne Ihchaufszentrum da in Tartu, das wird sowieso s'totale Chaos :-D. Nacher bini Chuechesache go poschde und uf di 10i todmüed Dihei ahcho, aber natürlich nid go schlafe well ich na ha müse Grey's Anatomy luege ;-)

Hüt hani aber au ersch wieder am viertel vor 11i Schuel gha, aso isches ja na verantwortbar :-) Schwarz gfahre bini usserdem, unabsichtlich. Eifach z'blöd gsi zum s'Ticket zverlängere, het zum Glück niemert bemerkt. Ich glaub bis jetzt bini sowieso nonie kontrolliert worde, aber es Monetsticket für de Bus choschded da grad emal 5 Euro, und das isch jetzt echt ned vill...
I de Schuel hani zersch Male gha, natürlich simmer wieder am Stilllebe abzeichne. Denn isch scho e Stund Mittagspause cho womer guet gnützt hend zum dusse ufem Bänkli es Glace z'esse :-). In Farblehr hanichs übrigens gschafft zum mit minre Arbeit d'Lehrerin zbegeischdere was nicht wirklich oft vorchunnt. Und in Komposition machemer schowieder sones Tierli, dasmal für e Usstellig im Spielzüügmuseum (woni am Sunntig gsi bin)- bi mier gits en Dinosaurier :-D
Achja, und das wärs au scho gsi für de hüttigi Schueltag. Bim heifahre hani usserdem e Schuelkollegin troffe woni scho uuh lang nüme gseh han, aso hemmer entlich wieder mal chöne di neuste Ereigniss ustuusche. Dihei hani sofort ahgfange de Chueche für dHeidi zmache, di wird am Dunstig nemli 18i und isch somit in Estland erwachse :-D. Uf di halbi 7i (nach ere gfühlte Stund zum dChuchi wieder suuber z'mache) bini i de Abigsunne e Rundi go jogge, bez. Hit-Training go mache. Das isch sone neui chranki Trainingsmethode, abartig ahstrengend und ich chan mini Füess bis jetzt nanig richtig spüre. Haha, aber Spass machts, mol :-D
Als Belohnig hets defür denn en richtig feine Salat geh zum Znacht, und jetzt binich so hundemüde dass ich's nüme richtig anebring für en schöne Abschluss vo dem Blogihtrag also hör ich eifach uf schriibe. Sorry :-D