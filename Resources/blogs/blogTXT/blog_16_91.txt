08.10

tervist!

Hüt am am morge bini usverseh 20 Minute zfrüeh ufgstande welli zerschd sGfühl gha han ich mösi mit em Bus id Schuel, dem war aber nicht so... Aso eigentlich nid id Schuel, sondern is AHHAA-Zentrum, so öbbis wie sTechnorama. Mir hend eus dete am 9i troffe und hend für 2 Stunde de oberschdi Ruum im Chugelgebäude für eus gha. Wemer i de Ruum inechund gsehds us wie es Kino, mit grosse Sitz und so öbbis wie en Beamer vorne a de Plattform. Mir hend denn e "Reis durs Universum" gmacht, ahgfange mit ere Tour über dErde (au dSchwiiz :-D), nacher um euses Sunnesystem, eusi Galxie und immer wiiter weg bis mer sozege am "Endi" vom Universum gsi sind bis zrugg nach Tartu, und das alles im 3D Effekt. Mer het würkli sGfüühl gha mer dreit sich um dPlanete ume und alli hend sich a de Sitz feschghebet well mer sGfühl gha het mer gheit jetzt denn use, und sisch au echt heftig gsi wenn dier eifach wieder mal bewusst wird wie gigantisch und riesig das alles isch.. :-)

Nacher hemmer 3 1/2 Stunde Ziit gha bis dSchuel am 1 wieder ahgfange het. Ich bin drum mit de einte vo minre Klass (Heidi, si isch superlieb und kuul) in Kunschdlade und han ENDLICH mini Pinsel und so wiiter poschded! Nacher simmer zu ihre Hei en Kafi go trinke und sind denn vo ihrem Papi id Schuel gfahre worde womer 2 Lektione Mathe gha hend. I de erschde 90 Minute hemmer eifach paar Berechnige gmacht, i de 2te Lektion hemmer Film über Lüüt glueget wo so tüent als segeds uf ere Insle gstrandet und denn hends immer 3 Täg Ziit zum e Uufgab erledige (wie z.B Seife mache, e Charte erstelle, en Plattespieler baue und so wiiter...). 

Am viertel am 4i hani denn schowieder uus gha :-D Denn bini zu de Riina in Salon gloffe (ICH MUS MIER E CHAPPE CHAUFE, ES ISCH CHALT!!) und mit de Liselle und ihre heigfahre. Dete hets Znacht geh, nacher hani mis Workout gmacht (wenich gnueg Sport für mich selber mach und das immer brav uf sonre Siite ihträge denn munich nid in Schuelsport het de Lehrer gseit, well dete gönds nume chli go spazierte oder so ähndlich...), und jetzt bini eifach na chli min Aabig am gnüsse :-)

Ich hoffe ihr macheds genauso!
Tschau