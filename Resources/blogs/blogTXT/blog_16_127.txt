a sunny day

Tere!
Ich han geschder na en superluschdige Abig mit de Liska gha nach mim Ihtrag :-) Mir hend die absolut ernschde Assi-Sendige uf MTV glueget und dezue über Tumblr Bilder und komischi YouTube Videos glacht, aso en glungene Abig ;-)

Nach 11 Stunde schlafe han ich mich denn usem Bett i mini Chleider bewege chöne und am 1 simmer scho a de Bushaltestell gsi zum nach Tartu fräse... Ufem Bild gsehnd er de schöni Usblick vom Busbänkli, inklusive mördergfährlicher Haubtstrass womer drüber hend müese und beunruhigend knisterndi Stromleitige ;-) 

De Bus isch da eigentlich en Car wo mer halt als Bus benutzt, und de Fahrer het wie i dene indische Taxis (natürlich nume paar wenigi) Blüemli und Chetteli bim Fahrerhuus :-D
Es isch hüt zum erste mal so richtig warm gsi, dass mer sogar churzi Hose het chöne träge. Bis jetzt bin ich eigentlich di meist Ziit am früüre gsi, obwohl anderi i FlipFlops umegloffe sind...

Uf jede Fall hend mer denn di besti Fründin vo minre Gastschwöschder troffe und sind zersch in Tasku (es Ihchaufszentrum) wo hüt di neue Läde nach em Umbau eröffnet het. Es het zum Biispil en Boost geh, das isch so en mega feine Smoothielade :-) 
Nacher simmer wiederemal chli Schuelsache go poste (ich ha kein Plan wieso die das so gern mached ;-D) und ich han mier es paar Schäflichleber gönnt :-P

De Schuelsachelade isch grad i de nächi vo de Schuel und em Bahnhof vo Tartu
Bahnhof Tartu
Womer zrugg id Haubtstadt gloffe sind, simmer a de Tüüfels- und a de Engelsbrugg verbi cho. Mer seit, wemmer ganz fescht a öbbis denkt, dLuft ahhebt und mer nöd schnuufet bis mer über dEngelsbrugg drüber gloffe (si hend mier renne empfohle da mer süsch fasch verstickt ;-D) isch gaht de Gedanke in erfüllig...
Tüüfelsbrugg
EngelsbruggNacher isch dKollegin vo de Liska hei und mir sind schnell in Hello Kitty Store im Ihchaufszentrum und denn wiiter in McDonalds :-) Dete hend mier sooo vill gsesse dass mer fasch nüme hend chöne ufstah! Nacher simmer wieder zrugg in Tasku, well die dete so e Eröffnigsshow mit Tanzchoreografie gmacht hend, wo ebe au ihri Kollegin mit gmacht het. Es heti au no e Modeschau und es Konzert vom Ott Lepland (er het für Estland bim Eurowisions Songcontest mitgmacht) geh, aber mir sind mit de Riina heigfahre. Ou was ich eu no han welle zeige sind di luschdige Liechtsignal wos zum Teil i de Stadt het:
Dete wird mit Zahle ahzeigt wi vill Sekunde es na rot oder grüen isch :-) Supercool!
Am Abig binich eilei Dihei gsi und promt isch de Alarm los gange! Aber de isch eh kaputt und si hend mer scho am erschde Abig zeigt wie mer en uusschaltet drum bini nume ebizzeli verschrocke ;-)

Und jetzt schriib ich extra für dAlia und dSchanett no was ich zum Znacht gha han: Chinesischi Nudel Suppe ;-)Han oi lieb