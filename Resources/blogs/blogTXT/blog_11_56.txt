1.Wanderig


So, endli chumi widr mal dezue, min Blog zerwiitere.
Bin am Samstig zum erste Mal us Atlanta usecho, zude Smoky Mountains, womr mit de Gruppe uf de Grassy Mountain gwanderet sind. Di andere 5 Studente sind voellig zwaeg xi, ha Froid gha, neui Luet choene atroffe zha. Nur hani halt eifach beschraenkt mit ine choene rede, eifach so wiits mini Stimm -wo am Sa. no u strapaziert xi isch- zuegla haet.
De Leiter -Gardner- isch ganz en verstroite Typ xi. Theoretisch waer di Wanderig vomene andere gleitet worde. De isch abr noed 
cho, willr uf Midterm exams hett muesse lerne. Drum isch de Gardner igsprunge. Er isch eigentlich ganz zwaeg, het vil mit ois gschnurt und imr Grund zum lache gfunde, was ja u sympatisch isch. Nur het er kei Ahnig gha, wonr mit ois soell anefahre, nachm irgendwo parkiere, wo mit ois anelaufe und waeredem l
aufe, wo ois anefuehre... und wie Charte lese. Am Afang hemrs no lustig, je laengr je me abr recht nervig gfunde. Abr finally hemr oises Ziil, the top of the Grassy Mountain doch no erreicht, statt am 12i zum Zmittag esse eifach 2h spoeter. Mr sind bis den um en See umespaziert -uf dems sage und schreibe Iiis gha haet(!), sind dur de Wald duregirrt und ueber vili Huegel druebergloffe...
Es isch einiges chaelter xi, als mir alli erwartet haend und ich bin fro xi, hani no 2 zuesaetzlichi Pullis ipackt gha, vo dem ich den doch eine no biizoge und agleit han. Ufm Grassy Mountain hetemer theoretis
ch ufn Turm ufe choene, so a la Pfannestiil-Turm (nur vil unstabiler und aelter) vo dem mir den e 360 Grad-Ussicht hettet choene gnuesse... doch si hend de oberi Teil abgschlosse gha, daher simr halt eifach nur bis id Haelfti ufe. sHaet meeega gwindet und drum haemr ois nachm Esse au gli widr uf de Zrugwaeg begae. Abr au uf dem haemr ois hoffnigslos vrloffe, da haet de Gardner widr Luet muesse ahaue, wo ois haend choene zum See lotse.

Mr haend all nuem wuerklich moege und haend gfrore, da hets auno afange regne-nur churz. So simr chli wiitergloffe, da chunt es Auto und dLara und dMaria haend gAutostoepplet... und de Fahrer haet prompt aghalte... willr n riise Jeep gha haet, haetr ois ufglade und gmeint, er choen ois sichr zum See bringe. So haend mir ois inequetscht -ussrt de Gardner und dAmira u
nd hend ois abefahre la. Isch lustig xi, mr hend ois recht amuesiert=)Mir sind den all recht fro xi, womr dWanderig erfolgriich ueberstande gha hend, mir widr im warme Bus gsaesse sind und ois uf de Heiwaeg gmacht hend.
dNatur haet mir sehr gfalle, han -wi xeit- mega Froid gha a dere Moeglichkeit, us Atlanta usezcho und mal chli me Landschaft zxe. Drum froi ich mich au scho uf di folgende Tagesreise und de Usritt, fuer die ich mich ebefalls agmolde han.






