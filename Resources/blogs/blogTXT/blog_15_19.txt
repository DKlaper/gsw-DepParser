Ersti Schuelwoche


Do ben ich grad study hallSo ich ben momentan e de Schuel. Kei angst ich ben ned am schwaenze. Ich han study hall, was es Fach esch wod e de Bibliothek hocksch ond Ziit hesch zo dini Husufgab z mache. Well d Schuel aber ersch am Mettwoch agfange het, han ich noni so vell zom mache :) De ersti Schueltag esch zemli speziell xsi. Ich han oeberhaupt ned gwoesst wo ich muess dorelaufe zom es neue Zemmer z cho. Zom Gloeck han ich en shadow gha. Sie het mich jedi Stond abgholt ond a neu Ort brocht. Am Mettwoch hend so zemli alli Lehrer sech vorgstellt, gseit was wechtig esch zo woesse ond verzellt we das fonktioniert met em Abschloss. Nach ca em 3. mol han sogar ich alles verstande wo sie verzellt hend ond vo dem her esch de erst Tag ned so spektakulaer xsi, was d Faecher betrefft. Was aber speziell xsi esch, esch: Wo ich e minere letste Stond ghocket ben, was health esch, ond zom Feister usgluegt han, han ich xseh we secher oebbe 6 gaeli Schuelbues zor Schuel gfahre send. Das het suuuper usgseh. Stelled euch ergend so en typische amerikanische Felm vor wie zom Bispel high school musical. Genau so esches do. ;)

Mini Faecher send: advanced chemistry, albegra, English, Spanish, PE das esch en Art Sport, wod ganz vell verschednigi Speli lehrsch spele, American history (jo Dad es esch mis Lieblingsfach hihihi just kidding), study dasch das wo ich momentan grad ben ond als letsts ebe no health. Ich han alli Faecher choenne selber waehle, osser Englisch ond American history.

De 2. Tag esch scho vell interessanter xsi. E de meiste Faecher hemmer agfange metm Onterrecht. Zom Gloeck hend mer e de Schwiiz so gueti Schuele. En Mathe moechemer bispelswiis Sache wo ich e de Bez glehrt han. 2+(-4)-(-2)= 0 Dasch kei Wetz!!! En Chemie hemmer so zemli z vorderst agfange, aber ich ben ganz froh droeber, de chan ich mech meh uf d Woerter konzentriere als uf de Inhalt.

Alli high school members hend am Afang vom Schueljohr en Mac Laptop becho. E de Stond werd zemli vell met em Mac gschaffet, was foer mech no relativ komisch vorchont. Aber es macht zemli Spass ond esch en suuper Abwechslig zo de AKSA ;)

Gester am Morge semmer nachem iwaerme veruse en Pool. Es esch no donkel xsi ond s Wasser esch sogar waermer xsi als d Luft. Mer hend det Aquagym gmacht ond waehrend desse esch oeber de Schuel d Sonne ufgange. Es het suuuper usgseh. Am liebste haett ich es Foti gmacht, aber ich han natuerli kei Kamera debi gha :P

Jetzt esches de scho weder verbi metm Morge Training am 6. Ich ben soo froh, well ich ben echt ned chnosprig ( gaell Mom, Dad ond Maetthu;) ) am morge frueh. Morn am Morge muemmer zom Gloeck ersch am 7 det si, well mer die Woche so guet gschaffet hend.

S Volleyball gfallt mer meeega. Es esch en super Stemmig scho nor em Training. Es geht keini 5 Minute, wos totenstille esch e de Tornhalle. d Halle muender euch au so vorstelle we be high school musical. Benere guete Glaegeheit mach ich mol es Foti ;)

Alli Luet send so nett ond helfsbereit. Ond all wo mich ned kenne luege mich ah we wenn i vomene andere Stern chome, well es esch en zemli chlini Schuel ond de kenne sech alli, ond de fallsch zemli uf as Ustuschschueler au wenn gar nix machsch. Aber ich fend das cool, well de foend all met der avo rede. Ich ben scho paar mol nach Schwede versetzt worde, oder mer send Froge gstellt worde wie: hend ehr xbox, hend ehr pick ups (Auto), eb ich e de Berge wohne, ond was sie gar ned glaube esch, dass ich jede Tag metm Velo ed Schuel fahre. Niemer macht das do. chum besch 16 hesch dis eigete Auto ond gosch met dem ed Schuel. Ich han natuerli nuet degaege,  de chan mich secher emmer ergendoebber metneh.

Ich em study

Die Woche ben ich einisch zwoeschem Morge ond em Nomittag Training, ich glaub es esch am Zistig xsi met minere Gastmom ond Gastschwoester s erst mol chli go shoppe. Ond stelled euch vor ned mol mer esches langwielig worde ond ich ben de groescht shoppingmoffel wos geht. Alles esc sooooo resig ond du hesch en grossi Uswahl. De han i natuerli grad mueesse es bezli zueschloh ;)

Sobald ich Ziit han ond dihei ben onds fonktioniert, due ich no Fotis do e min Blogg, aber i ha ebe momentan no kei Fotis uf mim Mac. ;)

Ich han do ufem Mac oebrigens kei ae oe ond ue, dorom muess ichs so usgschrebe schriebe. Also mini Stond esch scho gli fertig. Machets guet ond meh infos gehts secher scho gli weder.

<3 Seraina