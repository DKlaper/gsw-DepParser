26.02

Heyhey :-)

Tuet mer leid dass ich mich solang nüm gmeldet ha, aber i de ledschde Wuche isch eifach grad echli zvill passiert.
Am ledschde Sunntig Abig het mir mini Gaschdschwöschder gseit si chöni ihres Zimmer nüme wiiter mit mir teile well alles zvill für si isch und si ihri Privatsphäre brucht. Das het mich schomal zimlich us de Bahn gworfe, das heisst für mich nemli schowieder Familie wechsle well si keis zweits Zimmer hend. Am Mentig Abig het dKeiu di ganzi Gschicht aber na es Level höcher bracht i dem si mier echt heftigi Sache vorgworfe het wo mich richtig verletzt hend, usserdem het si ahfange anderi Persone i das z'involviere was alles andere als fair gsi isch. Am Tsischdig hani denn lang mit minre Gaschdmueter über all das gredet und si het mir erchlärt dass si au eifach süsch grad ganz vill Problem i de Familie hend und dass es für alli di beschdi Lösig isch wenn ich dFamilie duen wechsle. Ich verstah si natürlich, und si het mir au mehrmals gseit dass es nüt demit ztue het dass sie mich nüm ha wend, aber es isch für mich halt doch sehr schwierig schowieder ine noii Familie zgah und alles wieder vo vorne durezmache... Am Mittwuch isches denn aber chli ruhiger gsi, genaus so am Dunnstig und am Friitig. I de Schuel isch au nid eso vill passiert, aber es wird langsam ernschd; i einehalb Wuche sind scho Notegebige. Am Friitig bini nach de Schuel zum Coiffeur und e Kollegin het mir mini Haare schulterlang gschnitte :-D. Es Foti wird glii folge... Am Friitig Abig bini meh oder weniger elei Dihei gsi was guet gsi isch. Am Samstig bini uf di 2 id Schuel gange woni dMarjoljin troffe han, und zeme hemmer bis am halbi 8i a oisne Schuelarbeite gschaffet. En chliine Ihdruck vo oisere Motivation:

 Am Sunntig het mich zu allem ane au na dGripp flachgleit. Es het demit ahgfange das ich Chopfweh & Hueste gha han und müed gsi bin, und geg de Namitag isch Fieber und alles Wüeschde cho. Geschder isches au nid besser gsi, immer na 39 Grad Fieber und so luschdigi Sache. Uf di 6i hani denn trotz allem is YFU Büro müese die Sache wegem Familiewechsel und so go bespreche. Ich dun vorussichtlich Morn zu minre noie Familie wechsle, ich han mini noi Gaschdmueter au scho geschder troffe und si tönt ganz lieb. Si schafft usserdem i YFU und kennt a de Marjoljin ihres Gaschmami.  Hüt hani wieder müse Dihei bliibe, sgaht mer aber scho vill besser und vorussichtlich chani au scho morn wieder id Schuel gah :-)Jetzt muni aber ahfange packe! Ich vermiss eu und wünsch eu en schöne Abig