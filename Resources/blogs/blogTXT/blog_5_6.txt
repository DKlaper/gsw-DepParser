Hoi zeme! 

Am Suntig simmer id La Mine Bleue gange, mitem Auto öped 45 Minute vo Saint-Mathurin entfernt. Die "Exkursion" isch vo AFS organisiert worde, das heisst ich han s'erschti Mal sit em Afangscamp in Paris wieder paar AFSler troffe ;)  Es sind au viel neui Lüt dete gsi- woni no nie gseh han - wil au all die Franzose cho sind, wo entweder scho es Ustuschprogramm gmacht hend, oder erst no ines anders Land werded gah. Deshalb isch au mini ganz Familie bis uf de Fabrice mitcho - er het a de neue Chuchi garbeitet :)  De Axel isch scho zwei Mönet in Neuseeland gsi, de Ivan wird im März au glichlang dete verbringe und d'Isis gat zwei Wuche nach Dütschland. Es isch also immer chli öpis los da i dere Familie. Vor mir hend sie ja e Österrichin für drü Mönet ufgno, und zwei Teg nachdem ich wieder i de Schwiz wird si, chunt scho wieder en Australier i mim Alter für zwei Mönet.

Mier sind denn ebe dete in Anjou acho und hend denn serscht e chlini Ifüehrig kha. E Leiterin het über dGschicht vo de Mine Bleue verzellt und au zeigt, wie us Schiefer Schieferplatte entstande sind. Das isch recht idrücklich gsi, wiemer nur mit Hammer und Keil ganz dünni Schieferplattene chan herstelle. Das alles isch ois natürli uf Französisch erchlert worde- ich han also nöd so viel verstande ;)
Nachher hets e chlini Mittagspause geh und sind denn i zwei Gruppe ufteilt worde.  Mier sind mitenem Funiculaire fast 130 Meter inenem Schacht abe gfahre und denn mitenem chline, gelbe Minizug witergfahre- es het kei Liecht kha und es isch mega lut gsi. Aber es isch super gis! :D 
Denn isch ois dMine zeigt worde, au mitenem churze Film ufere riese Linwand. Und au det une hets meistens kei Liecht kha- nur zwei Taschelampe für öpe 20 Lüt ;) dBilder woner am Schluss gsehnd, sind leider nöd so guet worde, aber ich hoffe, iehr chömed trotzdem en Idruck über, wies i de Mine so usgseh het :)

Wie gseit isch de Fabrice dihei blibe, zum die noi Chuchi ibaue- ich glaub, sie hends all biz unterschätzt ;) Uf jede Fall isch jetzt noni mal en Drittel vo allem fertig. Also immer no kei Wasser und ken Herd:D Aber immerhin isch de Bode fertig und mier chönd wieder i de Chuchi esse ;) 

Und i mim Badzimmer und i de Garage- woni jewils durelauf, weni i mis Zimemr wil - isch de Strom usgfalle, also da gat momentan grad ma gar nüt meh.. Isch halt so immer biz schwierig zum Zäh putze, dusche und so, aber ich chum doch ganz guet zrecht ;D

Im nechste Blog duni warschinli unter Anderem mal chli gnauer über dSchuel da in Frankrich verzele :)

A bientot! 























