San Francisco!! I love this city


I de Nacht isches dänn u chalt worde, aber mir hend zum Glück euses chline Öfeli gha zum chli heize. Am nögschte Morge nachem Zmörgele hemmer denn de Bus gno id Stadt San Francisco. Womer vo de U Bahn ufe cho sind simmer zerst grad mal chli verschrocke wie gross das alles gsi isch. Inere grusige chline Vorstadt semmer igstige und denne zmitzt i San Francisco wider usgstige. Mega grossi Buildings und u vill Lüt. Die Buildings hend mir aber alli mega gfalle und d Architektur isch faszinierend gsi. Mir sind dänn im Unionsqare eifach mal ine Richtig gloffe, d Strass deruf. Hani so cool gfunde, wie die Strasse alli sone grossi Stigig hend und denne i de Mitti d Cable Cars. Ihr glaubed gar ned wie vill Fötteli ich gmacht han! Mit em Wohnmobil wär das ja unmöglich gsi zum umefahre det. Womer denn alles ufegloffe sind a dere Strass hemmer alles chönne abeluege, und s hed u geil usgseh.! ;) S Mami und ich hend eus gfühlt wie die japanische Touriste in Luzärn mit de Nikon Kameras. ;)  Mir sind au no Chinatown det go aluege & det chund mer sich würklich vollkomme wie in China vor. Alli Lüt sind Asiate und d Läde hend alles so billigi Chinaproduktione. Sogar d Schriftzüg sind uf chinesisch gsi. Debi isch ja das alles zmitzt in San Francisco. A de Marketstreet simmer dänn go Zmittag ässe und no chli go shoppe. Au en Mall hets no gha i dere Stross, met  alles so türe Markeläde.Min I-Druck vo de Stadt isch würkli rächt guet und ich han au s Gfühl gha s isch no einigermasse suber gsi, ussert dases halt vill heimatslosi Bättler ume gha het. Aber ich würd also sofort nomal ga!Geg de Abig simmer denn wider mitem Bus zrugg uf de Camping, wo’s denn rächt Näbel vo de Küste här gha hed, drum simmer eifach nur im Wohnmobill a de Wärmi ghocket. Zum Znacht hani für alli Fajitas gmacht. Isch also en super Tag gsi, abgseh halt vom Wätter. Aber vo dem hemmer eus ned lo störe lo.












