KODUS!!!

Also, ich bin Dihei.

eifach so nach 11 Mönet isches verbii
ohni Vorwarnig

Irgendwie isches immer na bizzeli unglaublich für mich...

Ich ha denkt ich dun da jedoch no di ledschde Täg in Estland und im YES in Berlin festhalte, da ich doch na zimli vill erlebt ha.

Fangemer am 23te Juni ah, dete bin ich nemli nach Põlva gange zum de Jaanipäev zfiire- de Tag wos nie richtig dunkel wird (au bekannt als Midsommernight). De Abig/dNacht isch eifach de börner gsi, mer hend grilliert, es grosses Füür gmacht, Tischfuessball gspillt und eifach di ganz Nacht düregfäschded :-)


Am nechste Tag bini uf di 2 nach Tartu zrugggfahre, schnell Dihei mini Chleider go wechsle und drufabe sind dAnu, de Mait und ich zu minere 2te Gastfamilie gfahre womer usserdem na mini Kontaktperson troffe hend. Obwohl die Familie e Wunde bi mier hinderlah hend wo sehrwahrschindlich nie richtig heilt isch de Namitag/Abig isch eich no ganz nett gsi, bin aber trotzdem froh gsi womer am halbi 10i hend chöne heifahre- am Abig hani nemlich na mit de Sandra abgmacht zum echli fäschde :-) Es isch en uh liebe Abig gsi, und mer hend sogar no e anderi Klassekollegin troffe drum hanich de Moment au na als Foti ihghalte.






De nechsti Abig hanich mini Abschlussparty mit de Mjo zeme gha, und es isch echt herzig gsi mit all dene wunderbare Lüt wo cho sind. Mir sind ganz lang zemegsesse, hend grilliert, trunke und glachet, bis denn jede na bis nah hei isch. Zwar mit emne lachende und emne brüelende Aug, aber es duuret ja gar nid eso lang bis ich wieder zrugg i mini zweiti Heimat flüüg..







Ich bi mit em Reimo, em Hendrik und de Mjo druffabe no id dStadt eis go zieh, mir sind aber nid all zu spat wieder heicho. Am Nechste Tag hets für mich nemlich scho gheisse packe und gli druffabe binich mit de Anu sledschde mal nach Pärnu. Die paar Täg sind recht emotional gsi, mir hend über sehr vieles gredet, sind vill zemegsesse und hend wunderbari Sache undernoh wie im Sunneundergang go schwümme gah. Pärnu wird mich immer verzaubere, es isch de einzig Ort uf dere Welt vo de Himmel de Bode küsst.
















De Abschied vo de Anu am Tsischdig morge isch ganz schnell gsi und het ois beidi recht sprachlos gmacht, ich ha nemli mit em Bus vo Pärnu nach Tratu möse da sie dete blibe isch. Ich bi ihre so wahnsinnig dankbar für das was sie für mich gmacht het, und sie hend so vill dezue bihtreit dass ich es schöns Jahr gah han. 

Dihei ahcho hani denn würkli müse ahfange packe, irgendwenn isch denn no dHeidi cho mir go hälfe und de Mait isch später au na cho. De Rest vom Abig bin ich am umehypere gsi und han überhaubt nid gwüsst was mit mier ahstelle. Am halbi 1 isch denn sAuto cho wo mich zu de Leonie hei gfahre het, und vo dete us simmer mit em Büssli vo ihne nach Tallinn an Flughafe gfahre wo's denn Ernst gulte het. Niemert vo eus hets würkli realisiert was grad passiert, au nid womer denn uf eimal zBerlin am Flughafe gsi sind... 

Vo dete us isches denn as YES, wobii ich dadezue gar nid eso vill verzelle cha. Es sind eifach 4 lässigi Täg gsi mit guete Mensche, aber ich bi scho recht froh gsi zum denn endlich das schwummrige Gebiet zwüsched "im Ustuusch si" und "Dihei sii" z'verlah chöne. Mir sind vo Berlin mit em Zug bis nach Basel gfahre, wo mich mini Familie abgholt het. Somit bin ich am Tsischdig, 2te Juli 2013 nach emne ganze Jahr weg wieder i de Schwiiz ahcho.

Die erste paar Täg wonich Dihei gsi bin hanis gar nonig so richtig chöne realisiere, jetzt fühlts sich aber schowieder so ah als segi gar nie weg gsi. Es isch würklich komisch wie schnell mer sich a neui Situatione gwöhne chan...
