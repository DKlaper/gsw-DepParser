I arrived, I really did

ich bi achoo. ich glaubs gad selber noed dasich tatsaechlich ha choene z frankfurt de flueger waechsle, oh wunder! okay, es isch eifacher als brot bache, aber gliich.

s fluege isch a sich sehr amuesant gsi, het eifach es paar anderi passagier gern gfragt wieso sie eigentlich ganz in wiiss flueged, oder voll gschminkt mit schraegem cap ufem chopf (wieso und vorallem WIE hebt das??). Vilicht hani mi au eifach agriffe gfuehlt wili mit leggins und schlabbertshirt gfloge bin. aber ich hami wenigschtens vollumfaenglich choene ufde gruch vode windle vom baby vor mir konzentriere und ha noed staendig muese luege dasi de chopf grad hebe will suscht s cap abegheit.

und jeeetzt sitzi in Barbados, es isch jenes heiss und es gseht so us als gaebts en willkommenstropesturm, yay! aber es isch soooo schoen:) okay, ich teile s badzimmer mitere tote riesekakerlake undme ebefalls tote wurm (mit dem teili sogar d duschi), aber solangi noed mit luschtmoelch mus zemelebe isch das voll ok. d stube wird temporaer vonere minieidechse bewohnt, bi ez aber grad noed sicher wo sie isch. mir verschtoend eus alli praechtig.

Bi bis jetzt nanig sehr wiitcho was d besichtigung vo barbados abelangt, erscht bide huebsche homebase (es isch wie so e minisiedlig) und de chaefer-WG alias unterkunft. ich poste denn bilder sobaldi gnueg han wo euri iifersucht wird usglichend behandle (im sinn vo: ooooh mein gott de strand, die bloedi aline gfolgt vo waaaaeh chaefer im badzimmer, die arm aline.)

Tja, das waers fuer de afang.

ich vermiss eu jetzt scho:)

ou ja, na fuer all mini skypewuetige liebschte, momentan hani na kei wlan und mus drum a fremde compis umefiguretle, wird also nachli gah bis skypebereit bin:( ihr doerfed mir aber sehr gern uf aline.emmenegger@bluewin.ch maile:)