repsu

Heihei
Hüt isch Tag 2 gsi vo de Quäl-Täg... ;-)

Aber zersch emal: Ich bin wiedermal in Mathe druus cho :-D Mir hend im Moment irgenöbbis mit Prozent-Rechnige; aber ab Uufgab 5 hani scho wieder abghenkt ;-).
Nacher hani Französisch Test gha, isch glaub nid all zu schlecht usecho; isch aber au alles nume Repetition gsi... Später hani wiedermal Estnischlektione für Ahfänger gha, die sind wie immer luschdig gsi :-) Nacher isch na ei Lektion Englisch cho und denn eeendlich Mittag. Ich ha leider schowieder kei Ziit zum esse gha, was mier na relativ oft passiert well ich immer z'spat a de Schlange ahstah ;-) 
Zwüsched de Lektione hemmer immer wieder mal müse usegah und Sache mache. Z.B hemmer eimal müse e Münze vo Buch zu Buch wiitergeh indem mer ufenand uferuggelet, oder süsch luschdigi Spiili.

In Sport hemmer 200m Lauf gha, und jawohl- ich ha schowieder Beschdnote becho :-D
Nacher hemmer ois eigentlich welle go umzieh, leider hend ois aber e paar 12-Klässler abgfange und mir hend im Militärschritt müse füre laufe ;-) Nacher hani nomal müse en Franzteschd mache, dasmal de Vociteschd woni ha müse wiederholle. Und ja, ich ha schowieder en 5er becho :-) Ich fühl mich fasch scho chli streberig ;-)

Denn het mich dRiina abgholt und mir sind zu de beschde Chindheitsfründin (Kristi) vo de Ragni is Büro gange. Ich ha eigentlich gmeint mir gönd sie eifach go psueche und go luege was sie so arbeitet... Was sie arbeitet hani erfahre: sie mached und verbesseret die Avatar wo uf de Siite sind wennd online Chleider bstellsch, aso die Figure wo dChleider ahhend. (Es isch sehr schwierig zums genau erchläre, vorallem wells mer immer schwerer fallt zum Schwiizerdütsch rede...). Jedoch simmer sie nid eifach numme go psueche, neinei! Im Moment arbeitet sie grad amne System wo du uf de Chleidersiite dini Mass chasch ihgeh und denn chasch uf di verschidene Grösse klicke und du gsesch am Avatar wie's a dier wür usgseh. Für das bruucheds aber na Testpersone, und da hend ebe au dRiina und ich mitgmacht :-D (Ich han das vorher nid gwüsst, da gseht mer mal wie überraschend en Tag chan si!). Sie hend zersch mini Mass gno und nacher han ich müse bi ca. 20 Chleider uf ere Siite mit Hilf vo somne Avatar die Grössi uuswähle wo mich guet dünkt. Und nacher hani alli Chleider müse ahprobiere und sege ob sie passed oder doch zgross oder zchlii sind. Als dank hani defür 5 Euro becho, und es het sowieso Spass gmacht :-D 
Vilichte chömed morn na es paar Fotis vo de Chleider...

Nacher simmer heigfahre, und denn isch au scho bald dKristi zu eus Hei cho und mier hend Öpfelchueche und Öpfelgonfi gmacht und ganz ganz ganz viel gredet, vorallem wieder über dKunstschuel. Sie het selber e Kunstschuel bsuecht wo si na id Schuel gange isch und het drum e paar Connections wo mier helfe chönted... Mini Kontaktperson heti hüt usserdem am Direktor vo minre jetztige Kunstschuel wele ahlüte, er isch aber leider nid dah gsi. Sie versuechts drum morn nomal und lüüted denn mier und de Riina ah zum eus z'brichte was debii usecho isch.

Ja, am Abig hanich denn endlich wiederemal mit em Mami gskyped (mit Dani, Till und Anja im Hintergrund...) und das wers denn scho wieder gsi für hüt :-)

Ich wünsch eu e gueti Nacht und en wunderbaare Tag morn!
